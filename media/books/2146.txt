STEPHEN KING
Zielona Mila


Część pierwsza
DWIE MARTWE DZIEWCZYNKI

l

Zdarzyło się to w roku tysiąc dziewięćset trzydziestym drugim,
kiedy stanowe więzienie wciąż mieściło się w Cold Mountain. I
kiedy było tam oczywiście krzesło elektryczne. Więźniowie
żartowali sobie z niego, tak jak zawsze żartuje się z rzeczy,
które nas przerażają, ale przed którymi nie sposób uciec.
Nazywali je Starą Iskrówą albo Wielką Wyżymaczką. Dowcipkowali
na temat wysokich rachunków za energię i o tym, gdzie dyrektor
Moores, który miał chorą żonę, usmaży sobie indyka w Święto
Dziękczynienia. Ci jednak, którzy mieli na nim usiąść, bardzo
szybko tracili poczucie humoru. Pracując w Cold Mountain,
przewodniczyłem siedemdziesięciu ośmiu egzekucjom (tej jednej
liczby jestem całkowicie pewien; zapamiętam ją do grobowej deski)
i myślę, że do większości skazańców świadomość tego, co się
dzieje, docierała dopiero, gdy przywiązywano im kostki do
masywnych dębowych nóg Starej Iskrówy. Uprzytamniali sobie
wówczas (w ich oczach widać było rodzaj chłodnej konsternacji),
że ich własne nogi zakończyły swoją karierę. Wciąż krążyła w nich
krew, a mięśnie zachowały siłę, lecz mimo to były bezużyteczne;
nigdy już nie miały stąpać po wiejskiej drodze ani zatańczyć z
dziewczyną w trakcie oblewania stodoły. Klienci Starej Iskrówy
dowiadywali się o swojej śmierci za pośrednictwem nóg. Gdy
wypowiedzieli już niezborne i w większości chaotyczne ostatnie
słowa, zakładaliśmy im na głowę czarny jedwabny kaptur. Miał
zaoszczędzić skazańcom przykrych przeżyć, zawsze jednak
podejrzewałem, że tak naprawdę używa się go ze względu na nas,
abyśmy nie widzieli w ich oczach tego straszliwego przerażenia,
gdy zdawali sobie sprawę, że umrą ze zgiętymi kolanami. Cele
śmierci znajdowały się w Cold Mountain wyłącznie w bloku E,
oddalonym nieco od pozostałych czterech i cztery razy od nich
mniejszym. Był zbudowany z cegły, nie z desek, i kryty okropnym
metalowym dachem, który połyskiwał w letnim słońcu niczym
wytrzeszczone oko szaleńca. W środku było sześć cel - trzy po
jednej i trzy po drugiej stronie szerokiego korytarza - wszystkie
prawie dwa razy większe od cel w innych blokach. I wszystkie
pojedyncze. Zakwaterowanie jak na więzienne warunki (zwłaszcza
w latach trzydziestych) było wspaniałe, ale lokatorzy chętnie
zamieniliby się na którąkolwiek z innych cel. Wierzcie mi, na
pewno by się zamienili. W czasie gdy pełniłem funkcję kierownika
bloku, ani razu nie mieliśmy zajętych wszystkich sześciu cel -
dzięki Bogu i za to. W najgorszym momencie gościliśmy czworo
skazanych, czarnych i białych (w Cold Mountain nie istniała
segregacja wśród truposzów) i mieliśmy z nimi prawdziwe skaranie
boskie. Była wśród nich i kobieta, Beverly McCall, czarna jak as
pik i piękna jak grzech, którego nigdy nie miało się odwagi
popełnić. Nie miała mężowi za złe, że od sześciu lat regularnie
ją tłukł, nie zamierzała mu jednak darować jednego skoku w bok.
Dowiedziawszy się, że ją zdradza, zaczekała wieczorem u szczytu
schodów prowadzących do ich mieszkania nad zakładem fryzjerskim
na nieszczęsnego Lestera McCalla, przez przyjaciół (i zapewne
przez swoją nader chwilową kochankę) zwanego Kosiarzem, i kiedy
zdjął do połowy palto, wypruła z niego flaki. Zrobiła to jedną
z osobistych brzytew Kosiarza. Na dwa dni przed wyznaczonym
terminem egzekucji wezwała mnie do celi i oznajmiła, że we śnie
odwiedził ją afrykański duchowy ojciec. Nakazał jej odrzucić
nazwisko nadane w niewoli i umrzeć pod prawdziwym, które brzmiało
Matuomi. Takie było jej życzenie: chciała, żeby nakaz egzekucji
wystawiono na nazwisko Beverly Matuomi. Rozumiem, że duchowy
ojciec nie nadał jej żadnego imienia, w każdym razie żadnego,
które zdołałaby pojąć. Zapewniłem ją, że oczywiście, w porządku,
jak najbardziej. Długie lata, które spędziłem w roli klawisza,
nauczyły mnie, że skazańcowi odmawia się tylko wtedy, kiedy jest
to absolutnie konieczne. W przypadku Beverly Matuomi i tak nie
miało to większego znaczenia. Nazajutrz koło trzeciej po południu
zadzwonił do nas gubernator i zamienił jej wyrok na dożywocie w
Zakładzie Penitencjarnym dla Kobiet w Grassy Valley - same
penitencjariuszki i ani jednego penisa, jak mawialiśmy w tamtym
czasie. Muszę przyznać, że cieszyłem się, kiedy za biurkiem
oficera dyżurnego okrągły tyłeczek Bev skręcił w lewo zamiast w
prawo. Po trzydziestu pięciu latach - co najmniej trzydziestu
pięciu - zobaczyłem jej nekrolog w gazecie, a nad nim fotografię
przedstawiającą pociągłą czarną twarz, z chmurą białych włosów
i w okularach ze sztucznymi brylancikami po bokach. To była
Beverly. Ostatnie dziesięć lat życia spędziła na wolności,
napisano w notatce, i praktycznie sama prowadziła niewielką
bibliotekę w prowincjonalnym miasteczku Raines Falls. Uczyła
również w szkółce niedzielnej i wszyscy bardzo ją lubili.
BIBLIOTEKARKA ZMARŁA NA ATAK SERCA, brzmiał tytuł, niżej zaś,
jakby po namyśle, dodano mniejszą czcionką: "Spędziła dwadzieścia
lat w więzieniu za morderstwo". Nie zmieniły się tylko jej oczy,
szeroko otwarte i płonące za wysadzanymi brylancikami okularami.
To były oczy kobiety, która, gdyby okazało się to konieczne,
nawet teraz, po siedemdziesiątce, wyjęłaby bez wahania brzytwę
z błękitnego słoiczka z płynem dezynfekcyjnym. Morderczynię można
poznać zawsze, także wtedy, kiedy osiedla się w małym sennym
miasteczku jako bibliotekarka. Można, jeśli ktoś miał styczność
z mordercami tak długo jak ja. Tylko raz w życiu zadałem sobie
pytanie, co ja tam robię. I to jest chyba powód, dla którego
piszę teraz te słowa. Szeroki korytarz wyłożony był linoleum
koloru przejrzałych limon i dlatego to, co w innych więzieniach
zwie się Ostatnią Milą, my w Cold Mountain nazywaliśmy Milą
Zieloną. Nasza miała od początku do końca około sześćdziesięciu
długich kroków i biegła z południa na północ. Na początku
znajdowała się izolatka. Na końcu można było skręcić w lewo lub
w prawo. Skręt w lewo oznaczał życie - jeśli nazwać życiem to,
co działo się na spieczonym słońcem spacerniaku, a wiele osób tak
to nazywało; wiele osób spędziło tutaj długie lata i jakoś im to
nie zaszkodziło. Złodzieje, podpalacze i maniacy seksualni
prowadzili tu swoje rozmowy, chodzili na spacery i ubijali swoje
małe interesy. Skręt na prawo to było coś zupełnie innego.
Najpierw wchodziło się do mojego gabinetu (w którym dywan był
również zielony, co od dawna chciałem zmienić, lecz nie mogłem
się jakoś zmobilizować) i mijało biurko; po jego lewej stronie
znajdowała się flaga amerykańska, a po prawej flaga stanu.
Naprzeciwko było dwoje drzwi. Jedne prowadziły do małej ubikacji,
z której korzystaliśmy ja oraz inni strażnicy z bloku E (a
czasami nawet dyrektor Moores), drugie do czegoś w rodzaju szopy.
Tam właśnie kończył swoją drogę ten, kto przeszedł Zieloną Milę.
Drzwi były niewielkie - przechodząc przez nie, pochylałem głowę,
a John Coffey musiał autentycznie przykucnąć i z trudem się
przecisnął. Wychodziło się na mały podest, a potem po trzech
betonowych schodkach na dół. Pomieszczenie było obskurne i bez
ogrzewania, z podłogą z sosnowych desek i metalowym dachem,
podobnym do tego, który krył cały blok. W lecie panowała tu
nieznośna spiekota, a w zimie taki chłód, że widziało się własny
oddech. Podczas egzekucji Elmera Manfreda - było to chyba w lipcu
lub sierpniu tysiąc dziewięćset trzydziestego - zemdlało nam
dziewięciu świadków. Lewa strona szopy była stroną życia.
Przechowywano tam łopaty i kilofy (umieszczone w specjalnych
stojakach i zabezpieczone łańcuchami, niczym karabiny), a także
odzież i materiały, worki z nasionami roślin, które sialiśmy na
wiosnę w ogródkach, rolki papieru toaletowego, palety z
półfabrykatami do więziennego warsztatu ślusarskiego... nawet
worki z wapnem do wytyczania boiska baseballowego i futbolowego -
 więźniowie grali na tak zwanym Pastwisku i rozgrywane w jesienne
popołudnia mecze były zawsze wielkim wydarzeniem. Po prawej
stronie - ponownie śmierć. Stara Iskrówa stała na drewnianym
podwyższeniu w południowo-wschodnim rogu szopy; miała masywne
dębowe nogi i szerokie dębowe oparcia, które wchłaniały pot
przerażonych skazańców w ostatnich minutach ich życia. Na oparciu
z tyłu zawieszony był zwykle metalowy hełm, przypominający
czapeczkę jakiegoś małego wesołego robota z komiksu o Króliku
Rogersie. Podłączony do niego kabel znikał w gazobetonowej
ścianie za krzesłem. Z boku stało ocynkowane wiadro. Gdyby ktoś
miał ochotę do niego zajrzeć, zobaczyłby w środku gąbkę przyciętą
tak, aby dokładnie pasowała do metalowego hełmu. Przed egzekucją
zanurzano ją w słonej wodzie, żeby lepiej przewodziła ładunek
prądu stałego, który płynął przez kabel, przez gąbkę i przez mózg
skazanego.


2

Rok tysiąc dziewięćset trzydziesty drugi był rokiem Johna
Coffeya. Szczegóły są w gazetach - może je tam odnaleźć każdy,
kogo to interesuje i ma więcej sił od pewnego bardzo starego
człowieka, dożywającego swych dni w domu opieki w Georgii. To
była gorąca jesień, pamiętam, naprawdę bardzo gorąca: październik
nie różnił się prawie od sierpnia, a żona dyrektora, Melinda,
trafiła na jakiś czas do szpitala w Indianoli. Przechodziłem
wtedy najgorszą w swoim życiu infekcję dróg moczowych, nie aż tak
poważną, żebym sam wylądował w szpitalu, ale wystarczająco
paskudną, bym pragnął śmierci za każdym razem, gdy szedłem się
odlać. To była jesień Eduarda Delacroix, małego łysawego Francuza
z myszą, która pojawiła się w lecie i wykonywała tę sprytną
sztuczkę ze szpulą. Przede wszystkim jednak była to jesień, kiedy
na blok E przybył John Coffey, skazany na śmierć za gwałt i
zamordowanie bliźniaczek Dettericków. Na każdej zmianie mieliśmy
czterech albo pięciu strażników, lecz większość z nich nigdy nie
zagrzała u nas dłużej miejsca. Dean Stanton, Harry Terwilliger
i Brutus Howell (ludzie mówili na niego "Brutal", ale tylko
żartem, bo facet mimo swojej potężnej postury nie skrzywdziłby,
gdyby nie musiał, muchy) dzisiaj już nie żyją, podobnie jak Percy
Wetmore, który był naprawdę brutalny... a przy tym głupi. Percy
nie powinien w ogóle pracować na naszym bloku, gdzie wredny
charakter do niczego się nie przydaje i może przysporzyć jedynie
kłopotów, był jednak przez swoją żonę spokrewniony z gubernatorem
i dlatego został. To właśnie Percy Wetmore wprowadził Coffeya na
blok, zapowiadając go okrzykiem, który rzekomo należał tutaj do
tradycji: "Idzie truposz! Idzie do nas truposz!". Październik czy
nie, wciąż było gorąco jak w piekle. Drzwi na spacerniak
otworzyły się i w prostokącie jasnego światła stanął największy
facet, jakiego w życiu widziałem, no, może z wyjątkiem kilku
koszykarzy, których oglądam czasem w telewizji w "Centrum
Rekreacji" tego domu dla śliniących się starców, gdzie w końcu
wylądowałem. Na rękach i potężnej piersi miał założone łańcuchy,
a na nogach kajdany, połączone kolejnym łańcuchem, który brzęczał
niczym kaskady monet, sunąc po zielonym linoleum między celami.
Z jednej strony eskortował go Percy Wetmore, z drugiej chudy,
mały Harry Terwilliger i obaj wyglądali jak dzieci, prowadzące
schwytanego w lesie niedźwiedzia. Przy Coffeyu nawet Brutus
Howell wyglądał jak dzieciak, a Brutus miał ponad sześć stóp
wzrostu i umięśnioną klatkę i przez jakiś czas, póki nie zawalił
sesji i nie wrócił do domu w góry, grał jako napastnik w drużynie
futbolowej uniwersytetu stanu Luizjana. John Coffey był czarny,
podobnie jak większość mężczyzn, którzy przed śmiercią w
objęciach Starej Iskrówy spędzali jakiś czas na bloku E. Ma sześć
stóp i osiem cali wzrostu, nie przypominał jednak wcale gibkich
koszykarzy z telewizora - miał szerokie bary i olbrzymią klatkę,
obudowaną ze wszystkich stron mięśniami. Dali mu największe
drelichy, jakie udało się znaleźć w magazynie, lecz mimo to
mankiety spodni sięgały połowy jego żylastych i pokiereszowanych
łydek, koszula nie dopinała się na piersi, a rękawy kończyły
gdzieś na przedramionach. W wielkiej ręce miętosił czapkę, która
też była za mała; na jego ogolonej mahoniowej czaszce
przypominałaby cyklistówkę, jaką nosi małpka kataryniarza, z tą
różnicą, że była niebieska, nie czerwona. Wydawało się, że może
zerwać krępujące go łańcuchy z taką samą łatwością, z jaką zrywa
się wstążkę z gwiazdkowego prezentu, ale gdy spojrzałeś mu w
twarz, wiedziałeś, że nic takiego się nie zdarzy. Nie malowała
się na niej głupota - choć do takiego właśnie wniosku doszedł
Percy i zaczął go wkrótce nazywać matołem - lecz zagubienie.
Wciąż się rozglądał, jakby chciał odgadnąć, gdzie się znajduje.
A może nawet, kim jest. W pierwszej chwili pomyślałem, że wygląda
jak czarny Samson... ale po tym, jak Dalila ostrzygła go swoją
zdradziecką rączką i pozbawiła całej radości życia. - Idzie
truposz! - powtórzył Percy, ciągnąc za sobą tego niedźwiedzia
zakutego w ludzkie kajdanki, tak jakby naprawdę wierzył, że
zdołałby go ruszyć z miejsca, gdyby Coffey uznał, że nie pójdzie
ani kroku dalej. Harry w ogóle się nie odzywał, ale miał
zakłopotaną minę. - Idzie tru... - Dosyć tego dobrego -
przerwałem mu. Siedziałem na pryczy w celi przeznaczonej dla
Coffeya. Wiedziałem oczywiście o jego przyjeździe i czekałem,
żeby go powitać i zapoznać z regulaminem, lecz aż do tej chwili
nie miałem pojęcia, że jest taki wielki. Percy obrzucił mnie
spojrzeniem zdradzającym, że wszyscy wiedzą, jaki ze mnie dupek
(z wyjątkiem naturalnie tego wielkiego manekina, który wiedział
wyłącznie, jak gwałcić i mordować małe dziewczynki), nie odezwał
się jednak ani słowem. Cała trójka stanęła przed otwartymi
drzwiami celi, a ja skinąłem głową Harry'emu. - Na pewno chcesz
zostać z nim razem w celi, szefie? - zapytał. Nieczęsto słyszałem
niepokój w głosie Harry'ego; był tu razem ze mną podczas buntu
przed sześciu albo siedmiu laty i ani razu nie stracił zimnej
krwi, nawet kiedy zaczęły krążyć plotki, że niektórzy z więźniów
mają broń. - Czy będę miał z tobą jakieś kłopoty, duży? -
zapytałem, siedząc na pryczy i starając się nie pokazywać po
sobie bólu: infekcja, o której wspomniałem, nie dokuczała mi
jeszcze tak bardzo, ale nie było mi lekko, możecie wierzyć.
Coffey pokręcił powoli głową - w lewo i w prawo - i z powrotem
spojrzał na wprost. Kiedy już utkwił we mnie wzrok, ani na chwilę
go nie oderwał. Harry trzymał w dłoni jego papiery. - Daj mu te
dokumenty - powiedziałem. - Włóż mu do ręki.
Harry wykonał polecenie. Olbrzym zacisnął na nich palce niczym
lunatyk. - Teraz ty mi je daj, duży - rozkazałem i Coffey zrobił
to, pobrzękując łańcuchami. Wchodząc do celi musiał schylić
głowę. Zerknąłem na formularz, głównie po to, żeby sprawdzić, czy
jego wzrost jest udokumentowanym faktem, a nie optyczną iluzją.
Był faktem: sześć stóp i osiem cali. Wagę oceniono na dwieście
osiemdziesiąt funtów, ale zrobiono to chyba na oko; według mnie
musiał mieć co najmniej trzysta dwadzieścia, a może nawet trzysta
pięćdziesiąt. W rubryce "blizny i znaki szczególne" stary
Magnusson z działu rejestracji wpisał drukowanymi literami tylko
jedno słowo: LICZNE. Podniosłem wzrok. Coffey przesunął się
trochę na bok i zobaczyłem, że Harry stoi po drugiej stronie
korytarza, obok celi Delacroix, który przed przyjazdem Coffeya
był naszym jedynym więźniem. Del był drobnym łysawym mężczyzną
o zatroskanej twarzy księgowego, który zdaje sobie sprawę, że
wkrótce wyjdą na jaw jego machinacje. Oswojona mysz siedziała mu
na ramieniu. Percy Wetmore zajrzał do celi, którą obejmował
właśnie w posiadanie John Coffey. Wyjął już wcześniej z
wykonanego na miarę olstra swoją hikorową pałkę i uderzał nią
teraz w otwartą dłoń jak ktoś, kto chce się pobawić ulubioną
zabawką. Nagle poczułem, że nie mogę znieść dłużej jego
obecności. Może sprawił to niezwykły o tej porze roku upał, może
infekcja, która paliła mnie żywym ogniem w kroczu i nie pozwalała
znieść dotyku flanelowej bielizny, a może świadomość, że
egzekucję tego czarnego faceta poprowadzi idiota, który
najwyraźniej chciał go najpierw trochę ociosać. Być może sprawiły
to wszystkie te trzy rzeczy naraz. Tak czy inaczej zapomniałem
na krótką chwilę o politycznych koneksjach Wetmore'a. - Trzeba
pomóc przy przeprowadzce ambulatorium, Percy - powiedziałem. -
Tym zajmuje się Bili Dodge.
- Wiem, że się tym zajmuje - stwierdziłem. - Idź mu pomóż. - To
nie należy do moich obowiązków - odparł Percy. - Do moich
obowiązków należy pilnowanie tego złamasa. - Słowem "złamas",
które stanowiło skrót określenia "kutas złamany", Percy zwykł
określać dużych mężczyzn. Nie lubił ich. Nie był tak chudy jak
Harry Terwilliger, ale natura poskąpiła mu wzrostu. Upierdliwy
facet, jeden z tych, którzy chętnie wszczynają bójki, zwłaszcza
kiedy wiadomo z góry, że przeciwnik nie ma żadnych szans. W
dodatku bardzo czuły na punkcie swoich włosów. Bez przerwy je
czesał. - W takim razie spełniłeś już swój obowiązek -
oświadczyłem. - Idź do ambulatorium. Percy wysunął do przodu
dolną wargę. Bili Dodge i jego ludzie dźwigali pudła, pościel,
nawet żelazne łóżka; całe ambulatorium przenoszono do nowego
drewnianego baraku po zachodniej stronie więzienia. Upał i ciężka
fizyczna robota. Percy Wetmore nie lubił ani jednego, ani
drugiego. -  Mają tylu ludzi, ile trzeba - mruknął.
- Więc idź tam i udawaj, że jesteś szefem - powiedziałem,
podnosząc głos. Zobaczyłem, że Harry się krzywi, ale wcale się
tym nie przejąłem. Jeśli gubernator każe dyrektorowi Mooresowi
wyrzucić mnie za to, że nacisnąłem na odcisk temu palantowi, kogo
wyznaczą na moje miejsce? Wetmore'a? Wolne żarty. - Naprawdę nie
obchodzi mnie, co będziesz robił, Percy, pod warunkiem że jakiś
czas cię tu nie będzie. Przez chwilę myślałem, że się zbuntuje
i będę musiał się z nim użerać, mając tuż obok siebie Coffeya,
który stał przez cały czas bez ruchu niczym największy na świecie
zepsuty zegar. Ale Percy wsadził swoją pałkę do olstra - tego
głupiego megalomańskiego gadżetu - i ruszył dumnym krokiem do
wyjścia. Nie pamiętam, który ze strażników pełnił tego dnia dyżur
za biurkiem - pewnie jeden z żółtodziobów, co to nigdy nie
zagrzali u nas długo miejsca - ale Percy'emu nie spodobał się
chyba wyraz jego twarzy. - Przestań szczerzyć zęby, gamoniu, bo
ci je powybijam - warknął, przechodząc obok niego. Zabrzęczały
klucze, korytarz oświetliła na chwilę smuga dziennego światła i
Percy Wetmore przynajmniej na jakiś czas dał nam od siebie
odpocząć. Mysz Francuza przebiegała z jego jednego ramienia na
drugie, poruszając swoimi maleńkimi wąsikami. - Spokój, Panie
Dzwoneczku - szepnął Delacroix i mysz przystanęła na lewym
ramieniu, zupełnie jakby rozumiała, co do niej mówi. - Nie ruszaj
się i siedź cicho. - Jego śpiewny luizjański akcent sprawił, że
te proste słowa zabrzmiały jakoś egzotycznie, z cudzoziemska. -
Połóż się, Del - powiedziałem. - Odpocznij sobie. Ciebie też nie
powinno to interesować. Delacroix posłuchał mnie. Zgwałcił i
zabił młodą dziewczynę, a potem porzucił jej ciało za budynkiem,
w którym mieszkała, oblał je naftą i podpalił, wyobrażając sobie
naiwnie, że usunie w ten sposób dowody zbrodni. Od ognia zajął
się cały dom i w pożarze zginęło sześć kolejnych osób, w tym
dwoje dzieci. Była to jedyna zbrodnia, którą popełnił, i teraz
pozostał po prostu łagodnym mężczyzną o zatroskanej twarzy,
łysinie na czubku głowy i potarganych włosach zachodzących na
kołnierzyk koszuli. Wkrótce miał zasiąść na Starej Iskrówie, a
Stara Iskrówa miała położyć kres jego życiu... lecz to coś, co
dokonało owej okropnej zbrodni, dawno zniknęło i teraz Delacroix
leżał spokojnie na swojej pryczy, pozwalając biegać po sobie
swemu małemu popiskującemu kompanowi. Na swój sposób to właśnie
było najgorsze; Stara Iskrówa nigdy nie wypalała tego, co tkwiło
w ich wnętrzu, a środki, które im dzisiaj wstrzykują, nigdy tego
nie usypiają. To coś opuszcza ich ciało i przesiada się na kogoś
innego, a my zabijamy łupinę, w której nie kołacze się już życie.
- Czy będziesz grzeczny, jeśli pozwolę Harry'emu cię rozkuć? -
zapytałem olbrzyma. Kiwnął głową - w podobny sposób, w jaki nią
przedtem pokręcił - w dół, do góry i z powrotem do pozycji na
wprost. Ani na chwilę nie odrywał ode mnie swoich dziwnych oczu.
Był w nich jakiś spokój, ale niekoniecznie taki, który wzbudzałby
bezwarunkowe zaufanie. Dałem znak Harry'emu, który podszedł i
rozpiął łańcuchy. Nie okazywał teraz cienia strachu, chociaż
klęczał między potężnymi niczym pnie drzew nogami Coffeya,
zdejmując kajdany z jego kostek. To rozwiało trochę moje obawy.
Harry'ego denerwował Percy, a ja wierzyłem w jego intuicję.
Wierzyłem w intuicję wszystkich moich stałych pracowników z
wyjątkiem Percy'ego. Miałem przygotowaną krótką mowę, której
wysłuchiwali wszyscy nowo przybyli, wahałem się jednak, czy
wygłosić ją Coffeyowi, tak dalece odbiegał od normy, nie tylko
z powodu swego wzrostu. Kiedy Harry się cofnął (Coffey stał
nieruchomo podczas całej ceremonii rozkuwania, łagodny jak
perszeron), przyjrzałem się swojemu nowemu lokatorowi i
postukałem kciukiem w podkładkę do papierów. - Potrafisz mówić,
duży?
- Tak, proszę pana szefa, potrafię mówić - odparł. Miał głęboki,
dudniący cicho głos, który przywodził na myśl dopiero co włączony
silnik traktora. Nie zaciągał, jak czyni to typowy Południowiec,
w jego wymowie były jednak pewne południowe naleciałości, które
później zauważyłem. Tak jakby mieszkał na Południu, ale z niego
nie pochodził. Nie mówił ani jak analfabeta, ani jak człowiek
wykształcony. Jego sposób wysławiania się był, podobnie jak wiele
innych rzeczy, kompletną zagadką. Najbardziej niepokoiły mnie
jego oczy - widoczny w nich rodzaj spokojnej nieobecności, tak
jakby przez większość czasu przebywał zupełnie gdzie indziej. - 
Nazywasz się John Coffey.
- Tak, proszę pana szefa, tak jak napój, tylko inaczej się pisze.
- To znaczy, że potrafisz pisać? Pisać i czytać?
-  Tylko własne nazwisko, szefie.
Westchnąłem, po czym uraczyłem go krótką wersją swojej mowy. Już
wtedy doszedłem do wniosku, że nie będzie sprawiał żadnych
kłopotów - w czym jednocześnie się myliłem i miałem rację. -
Nazywam się Paul Edgecombe - oznajmiłem. - Jestem kierownikiem
bloku E, naczelnym strażnikiem. Jeśli będziesz ode mnie czegoś
chciał, poproś mnie po nazwisku. Jeśli mnie tu nie będzie, poproś
tego drugiego strażnika. Nazywa się Harry Terwilliger. Albo pana
Stantona lub Howella. Rozumiesz? Coffey kiwnął głową.
- Nie spodziewaj się, że dostaniesz cokolwiek, na co masz ochotę,
dopóki nie uznamy, że rzeczywiście tego potrzebujesz. To nie jest
hotel. Jasne? Ponownie pokiwał głową.
- To spokojne miejsce, duży, niepodobne do reszty więzienia. Mamy
tutaj tylko ciebie i Delacroix. Nie będziesz pracował; większość
czasu spędzisz po prostu w celi. Dzięki temu będziesz mógł sobie
wszystko przemyśleć. - Na myślenie mieli na ogół aż za dużo
czasu, ale tego mu nie powiedziałem. - Nieraz, jeśli jest spokój,
puszczamy radio. Lubisz radio? Pokiwał głową, ale niezbyt pewnie,
jakby nie bardzo wiedział, o czym mówię. Odkryłem potem, że tak
było rzeczywiście; Coffey poznawał pewne rzeczy, gdy się z nimi
ponownie stykał, potem jednak zupełnie o nich zapominał. Znał
bohaterów Our Gal Sunday, ale nie pamiętał zbyt dobrze, czego
dokonali w ostatnim odcinku. - Jeśli będziesz grzeczny,
dostaniesz na czas posiłki, nigdy nie trafisz do izolatki na
końcu korytarza ani nie będziesz musiał nosić jednego z tych
płóciennych ubranek, które zapinają się z tyłu. Masz dwie godziny
na spacer od czwartej do szóstej po południu oprócz sobót, kiedy
nasi pozostali pensjonariusze rozgrywają mecz futbolu. Jeśli jest
ktoś, kto chce cię odwiedzić, będzie mógł to zrobić w niedzielę
po południu. Masz kogoś takiego, Coffey?  Potrząsnął głową.
- Nikogo, proszę pana szefa.
- Może odwiedzi cię adwokat?
- Już go chyba nie zobaczę - stwierdził. - Dali mi go na kredyt.
Nie wierzę, żeby tłukł się tu do mnie w te góry. Przyjrzałem mu
się baczniej, żeby sprawdzić, czy nie robi sobie przypadkiem
żartów, ale nie sprawiał takiego wrażenia. I w gruncie rzeczy
wcale się tego nie spodziewałem. Apelacje nie były dla kogoś
takiego jak John Coffey; w każdym razie nie w tamtych czasach;
tacy jak on mieli swoje pięć minut w sądzie, a potem świat
zapominał o nich aż do dnia, kiedy w gazecie ukazywała się mała
notatka o tym, że przez takiego to a takiego faceta puszczono
trochę prądu koło północy. Kogoś, kto miał żonę, dzieci albo
przyjaciół, z którymi chciał się spotkać w niedzielę, łatwiej
było trzymać w ryzach, jeśli wydawał się krnąbrny. Coffey nie
sprawiał wrażenia krnąbrnego i bardzo mnie to cieszyło, ponieważ
był taki cholernie wielki. Uniosłem się nieco na pryczy, a potem
doszedłem do wniosku, że poczuję się chyba lepiej, jeśli wstanę.
Kiedy to zrobiłem, Coffey cofnął się z szacunkiem i splótł ręce
na brzuchu. - Możesz mieć tutaj łatwe albo trudne życie, duży,
wszystko zależy od ciebie. Możesz również ułatwić życie nam
wszystkim, ponieważ w gruncie rzeczy sprowadza się to do tego
samego. Będziemy cię traktować tak, jak na to zasłużysz. Masz
jakieś pytania? - Czy po kolacji na korytarzu pali się światło? -
 zapytał, jakby tylko na to czekał. Zamrugałem oczyma. Nowo
przybyli zadawali mnóstwo dziwnych pytań - jednego z nich
interesowały rozmiary cycków mojej żony - nikt jednak nie zapytał
jeszcze o coś takiego. Coffey uśmiechnął się z lekkim
zażenowaniem, tak jakby wiedział, że wezmę go za głupka, ale nie
mógł się powstrzymać. - Czasami boję się ciemności - wyjaśnił. -
 Zwłaszcza w nowym miejscu. Przyjrzałem mu się - samym jego
rozmiarom - i dziwnie mnie ujął. Ci ludzie potrafią wzruszyć; nie
widzi się ich w najgorszym momencie, kiedy wykuwają swój horror
niczym demony w piekielnej kuźni. - Tak, pali się - odparłem. -
Od dziewiątej wieczór aż do piątej rano na całej Mili świeci się
połowa wszystkich żarówek. - Nagle zdałem sobie sprawę, że nie
ma najprawdopodobniej bladego pojęcia, o czym mówię: nie
odróżniał Zielonej Mili od błota znad Missisipi. - To znaczy na
korytarzu - dodałem. Coffey pokiwał z ulgą głową. Przez chwilę
nie byłem pewien, czy wie, co to jest korytarz, ale widział chyba
dwustuwatowe żarówki w drucianych osłonach. A potem zrobiłem coś,
czego nie zrobiłem dotąd wobec żadnego więźnia - podałem mu rękę.
Do dzisiaj nie wiem dlaczego. Może dlatego, że zapytał o te
światła? Harry Terwilliger zamrugał oczyma, tyle tylko wam
powiem. Coffey ujął z zadziwiającą delikatnością moją rękę, która
w całości zniknęła w jego dłoni, i to było wszystko. Miałem
kolejną ćmę w butelce. Zrobiliśmy, co do nas należało. Wyszedłem
z celi. Harry zamknął drzwi i przekręcił klucze w obu zamkach.
Coffey stał przez kilka chwil w miejscu, jakby nie wiedział, co
ze sobą zrobić, a potem usiadł na pryczy, splótł swoje dłonie
olbrzyma między kolanami i pochylił głowę jak człowiek, który się
modli albo kogoś opłakuje. Później powiedział coś ze swoim
dziwnym, prawie południowym akcentem. Nie wiedziałem wówczas, co
zrobił - nie trzeba wiedzieć, jaką zbrodnię popełnił człowiek,
żeby go żywić i przygotować do momentu, gdy będzie musiał spłacić
swój dług - ale słysząc to poczułem, jak przechodzi mnie dreszcz.
- Nie mogłem nic pomóc, szefie - powiedział. - Próbowałem to
cofnąć, ale było za późno.


3

- Będziesz miał jeszcze kłopoty z Percym - oznajmił Harry, kiedy
wracaliśmy korytarzem do mojego gabinetu. Dean Stanton, ktoś w
rodzaju mojego drugiego zastępcy (oficjalnie nie mieliśmy takiej
funkcji - Percy Wetmore naprawiłby to niedopatrzenie w mgnieniu
oka), siedział przy moim biurku, wpisując dane do akt. Ja sam
nigdy nie miałem do tego serca. Nie podniósł nawet wzroku, gdy
weszliśmy, wsunął tylko głębiej na nos okulary i wrócił do swojej
papierkowej roboty. - Mam kłopoty z tym dzięciołem, odkąd tu się
pojawił - odparłem, ostrożnie odciągając materiał spodni od
krocza i krzywiąc się z bólu. - Słyszałeś, co krzyczał,
wprowadzając tego wielkoluda na blok? - Nie mogłem nie słyszeć -
 stwierdził Harry. - Szedłem tuż obok niego. - Ja siedziałem
wtedy w kiblu, ale też dobrze słyszałem - mruknął Dean. Wziął do
ręki kartkę papieru, podniósł ją do światła (zobaczyłem, że
oprócz napisanego na maszynie tekstu jest na niej ślad po kubku
z kawą) i wyrzucił do kosza. - "Idzie truposz". Musiał to
wyczytać w jednym z tych pism, które tak go rajcują.
Prawdopodobnie właśnie tak było. Percy Wetmore okazał się
zagorzałym czytelnikiem "Argosy", "Stag" i "Men's Adventure". W
każdym numerze była tam, jak się zdaje, jakaś więzienna
historyjka i Percy czytał ją z wypiekami na twarzy niczym
prowadzący badania naukowiec. Miało się wrażenie, że szuka w
życiu jakichś wskazówek i uznał, że te pisma są najlepszym
źródłem informacji. Przyszedł do nas zaraz po tym, jak upiekliśmy
Anthony'ego Raya, mordercę z toporem, i właściwie nie brał
jeszcze udziału w żadnej egzekucji, ale oglądał jedną z nastawni.
- Facet zna wysoko postawionych ludzi - oznajmił Harry. - Ma
plecy. Dostanie ci się za to, że wysłałeś go z bloku. I dostanie
ci się jeszcze bardziej za to, iż oczekiwałeś, że zrobi raz coś
pożytecznego. - Wcale tego nie oczekiwałem - odparłem. Może i nie
oczekiwałem, ale miałem cichą nadzieję. Bili Dodge nie był
człowiekiem, który pozwoliłby komuś się opieprzać, podczas gdy
inni ciężko harują. - Na razie bardziej mnie interesuje nasz
wielkolud. Czy będą z nim jakieś kłopoty? Harry pokręcił
stanowczo głową.
- Podczas rozprawy w hrabstwie Trapingus siedział cicho jak
trusia - stwierdził Dean. Zdjął z nosa okulary bez oprawek i
zaczai je czyścić rąbkiem kamizelki. - Oczywiście miał na sobie
więcej łańcuchów niż duch Marleya, kiedy ukazał się Scrooge'owi,
ale gdyby chciał, mógł je łatwo spikwiczyć. To był kalambur, synu
- dodał. - Wiem - odparłem, chociaż nie miałem o tym pojęcia. Nie
znosiłem, kiedy chciał pokazać, że jest ode mnie mądrzejszy. - 
Duży sukinsyn, nie? - zapytał.
- Tak - zgodziłem się. - Piekielnie duży.
- Będziemy musieli przerobić Starą Iskrówę na Superfajerkę, żeby
przypiec mu tyłek. - Nie martw się o Starą Iskrówę - odparłem
roztargnionym tonem. - Wielcy faceci robią się na niej tacy
malutcy. Dean pomasował nos w miejscu, gdzie widniały
zaczerwienienia od okularów, i pokiwał głową. - Zgadza się -
mruknął. - Jest w tym wiele racji, nie da się ukryć. - Czy któryś
z was wie, gdzie przebywał, zanim zjawił się w... Tefton? -
zapytałem. - To było w Tefton, prawda? - Tak - potwierdził Dean.
- W Tefton, w hrabstwie Trapingus. Nikt nie wie, gdzie przebywał,
zanim się tam zjawił i zrobił to, co zrobił. Pewnie szwendał się
po całym stanie. Jeśli cię to naprawdę interesuje, możesz znaleźć
coś w gazetach w więziennej bibliotece. Nie przeniosą jej w nowe
miejsce wcześniej jak w przyszłym tygodniu. Będziesz mógł
posłuchać skarg swojego kumpla, którego zagnałeś do roboty piętro
wyżej - dodał, szczerząc zęby. - Może rzeczywiście tam zajrzę -
mruknąłem. Później, po południu, zrobiłem to. Biblioteka mieściła
się na tyłach budynku, w którym miano urządzić więzienny warsztat
samochodowy - taki przynajmniej był plan. Moim zdaniem ktoś
chciał się na tym nieźle obłowić, ale trwał właśnie Wielki Kryzys
i zachowałem swoją opinię dla siebie; podobnie powinienem zrobić
w sprawie Percy'ego, ale czasami nie sposób po prostu trzymać
gęby zamkniętej na kłódkę. Niewyparzony język przysparza
człowiekowi więcej kłopotów, niż kiedykolwiek przysporzył mu
kutas. Warsztat samochodowy nigdy zresztą nie powstał - w
następnym roku całe więzienie przeniesiono sześćdziesiąt mil
dalej, do Brighton. Kolejne pieniądze przeszły z rączki do
rączki. Kolejne konfitury. Ale to nie moja sprawa. Administracja
przeprowadziła się już do nowego budynku po wschodniej stronie
dziedzińca; teraz przenoszono ambulatorium (kto z tych wiejskich
ciołków wpadł w ogóle na pomysł, żeby umieścić je na drugim
piętrze, stanowiło kolejną z wielu zagadek, w jakie obfituje
życie), a bibliotekę już częściowo spakowano - w gruncie rzeczy
nie było tam dużo do pakowania - i stała prawie pusta. Stary
budynek miał szalowane ściany i wciśnięty był między bloki A i
B. Wychodziły na niego ich łazienki i w całym wnętrzu unosił się
niewyraźny zapach moczu, co było prawdopodobnie jedynym rozsądnym
powodem przeprowadzki. Pomieszczenie, w którym mieściła się
biblioteka, miało kształt litery L i rozmiarami niewiele różniło
się od mojego gabinetu. Poszukałem wzrokiem wentylatora, ale
wszystkie już zabrano. Musiało tam być ze czterdzieści stopni i
siadając, znowu poczułem to gorące pulsowanie w kroczu.
Przypominało ćmienie zęba. Wiem, że - zważywszy na to, o jakiej
części ciała tu mówimy - może się to wydać absurdem, ale nie
potrafiłem tego porównać z niczym innym. Ból był o wiele gorszy
podczas oddawania i zaraz po oddaniu moczu, a ja zrobiłem to
bezpośrednio przedtem. Ktoś tam jednak był - kościsty stary
więzień o nazwisku Gibbons, który drzemał w kącie, z leżącą na
kolanach powieścią z Dzikiego Zachodu i kapeluszem nasuniętym na
oczy. Nie przeszkadzał mu ani upał, ani stękanie, łomoty i
powtarzające się co jakiś czas przekleństwa, które dochodziły z
ambulatorium piętro wyżej. (Musiało tam być co najmniej dziesięć
stopni więcej i miałem nadzieję, że Percy Wetmore dobrze się
bawi). Ja też mu nie przeszkadzałem, schowałem się bowiem od razu
za rogiem, gdzie trzymano gazety. Obawiałem się, że wbrew temu,
co powiedział Dean, zabrano je razem z wentylatorami, ale nie,
leżały na swoim miejscu i odszukanie historii bliźniaczek
Dettericków nie sprawiło mi większej trudności; pisano o nich na
pierwszej stronie od dnia popełnienia zbrodni w czerwcu, aż do
procesu, który odbył się na przełomie sierpnia i września.
Wkrótce przestałem zwracać uwagę na skwar, hałasy na górze i
astmatyczne chrapanie starego Gibbonsa. Myśl o tych
dziewięcioletnich małych dziewczynkach - ich okolonych blond
lokami główkach i zalotnych buziach Bobbsey Twins - była w
połączeniu z mroczną postacią Coffeya wyjątkowo niemiła, ale nie
potrafiłem przed nią uciec. Zważywszy na jego rozmiary, łatwo
było wyobrazić sobie, że pożarł je niczym olbrzym z bajki. To,
co im rzeczywiście zrobił, było znacznie gorsze, i miał
szczęście, że nie zlinczowano go od razu tam, na brzegu rzeki.
Oczywiście, jeśli ktoś uzna za szczęście przejście Zielonej Mili
i randkę ze Starą Iskrówą.


4

Królową Bawełnę zdetronizowano na Południu siedemdziesiąt lat
przed opisywanymi tutaj wydarzeniami i nigdy nie odzyskała
korony, chociaż w latach trzydziestych wróciła na krótko do łask.
Nie było już plantacji bawełny, lecz w południowej części naszego
stanu pozostało kilkadziesiąt bawełnianych farm. Jedna z nich
należała do Klausa Dettericka. W latach pięćdziesiątych uważany
byłby pewnie za kogoś, kto z trudem wiąże koniec z końcem,
dwadzieścia lat wcześniej uchodził jednak za człowieka zamożnego,
płacił bowiem co miesiąc gotówką swoje rachunki w sklepie i nie
spuszczał wzroku, spotykając przypadkowo na ulicy prezesa banku.
Gospodarstwo było zadbane i duże. Oprócz bawełny Detterick
hodował kurczaki, a także kilka krów. Mieli z żoną trójkę dzieci:
dwunastoletniego Howarda i bliźniaczki, Corę i Kathe. Pewnej
ciepłej czerwcowej nocy tamtego roku dziewczynki poprosiły, aby
pozwolono im spać na zabudowanej werandzie, biegnącej wzdłuż
całej bocznej ściany domu. Miała to dla nich być nie lada
atrakcja. Matka ucałowała je na dobranoc tuż przed dziewiątą,
kiedy ostatnie promienie słońca gasły na horyzoncie. Zobaczyła
je ponownie dopiero, gdy leżały w trumnach, połatane przez
przedsiębiorcę pogrzebowego, któremu udało się naprawić większość
szkód. W tamtych latach wiejskie rodziny chodziły do łóżka bardzo
wcześnie - "kiedy robiło się ciemno pod stołem", jak mawiała moja
własna matka - i spały kamiennym snem. Klaus, Marjorie i Howie
Detterickowie rzeczywiście spali twardo owej nocy, gdy porwano
bliźniaczki. Klausa obudziłby na pewno, gdyby zaszczekał, Bowser,
stary wielki półkrwi collie, ale Bowser nie zrobił tego. Nie
zaszczekał ani tej nocy, ani nigdy więcej. Klaus obudził się o
brzasku, żeby wydoić krowy. Obora była po drugiej stronie
obejścia i nie przyszło mu nawet do głowy, żeby rzucić okiem na
bliźniaczki. To, że nie przyłączył się do niego Bowser, również
nie wzbudziło jego obaw. Pies traktował kurczaki i krowy z wielką
pogardą i podczas oporządzania inwentarza krył się normalnie w
swojej budzie za oborą, chyba że go wezwano... i to w sposób
bardzo zdecydowany. Marjorie zeszła na dół mniej więcej kwadrans
po tym, jak jej mąż włożył w sieni buty i poczłapał do obory.
Nastawiła kawę i zaczęła smażyć plastry bekonu. Smakowite zapachy
wywabiły Howiego z jego pokoiku na poddaszu, ale dziewczynki się
nie pojawiały. Wbijając jajka do bekonu, Marjorie wysłała
Howiego, żeby sprowadził siostry. Zaraz po śniadaniu Klaus chciał
na ogół, by przyniosły świeże jajka z kurnika. Tego ranka jednak
nikt nie zjadł śniadania na farmie Dettericków. Howie wrócił do
kuchni z pobladłą twarzą. Jego oczy przed chwilą jeszcze
spuchnięte od snu były szeroko otwarte. - Nie ma ich -
powiedział.
Marjorie wyszła na werandę, z początku bardziej poirytowana niż
zaniepokojona. Przypuszczała, jeśli w ogóle coś przypuszczała,
opowiadała później, że dziewczynki postanowiły wybrać się na
poranny spacer i narwać polnych kwiatów. Albo wpadły na jakiś
podobnie głupi pensjonarski pomysł. Jeden rzut oka na werandę
wystarczył, żeby zrozumiała, dlaczego Howie tak bardzo pobladł
na twarzy. Zawołała męża - wrzasnęła głośno, żeby przyszedł - i
Klaus przybiegł w te pędy, w butach pochlapanych mlekiem, które
wylało się z wiadra. To, co zobaczył na werandzie, ścięłoby z nóg
najbardziej nawet dzielnego ojca. Koce, w które dziewczynki się
opatuliły, gdy z nadejściem nocy zrobiło się chłodniej, leżały
ciśnięte w kąt. Drzwi na werandę wyrwane zostały z górnego
zawiasu i zwisały przekrzywione na zewnątrz. A deski werandy i
stopnie za okaleczonymi drzwiami splamione były krwią. Marjorie
zaczęła błagać męża, żeby nie wyruszał sam na poszukiwanie
dziewczynek i nie zabierał ze sobą syna, jeśli taki właśnie miał
zamiar, jej słowa na nic się jednak nie zdały. Klaus złapał
dubeltówkę, którą trzymał w sieni, zawieszoną wysoko poza
zasięgiem dziecinnych dłoni, i wręczył Howiemu strzelbę kaliber
.22, którą miał mu dać w czerwcu na urodziny. A potem wybiegli
z domu, nie zwracając najmniejszej uwagi na zawodzącą,
lamentującą kobietę, która chciała koniecznie wiedzieć, co
uczynią, jeśli trafią na wałęsających się robotników sezonowych
albo bandę czarnuchów, którzy uciekli z obozu pracy w Laduc.
Robiąc to, mieli moim zdaniem rację. Krew nie kapała już po
stopniach, była jednak lepka i miała odcień czerwony, nie
brązowy, który przybiera, gdy dobrze skrzepnie. Porwanie zdarzyło
się całkiem niedawno. Klaus musiał uznać, że istnieje jeszcze
szansa ocalenia dziewczynek, i miał zamiar z niej skorzystać.
Żaden z nich nie znał się zbyt dobrze na tropieniu śladów. Byli
zbieraczami, nie myśliwymi - ludźmi, którzy polują w sezonie na
szopy i jelenie nie dlatego, że tak im na tym zależy, ale
dlatego, że tego się od nich oczekuje. Całe obejście poprzecinane
było pozostawionymi w błocie śladami, układającymi się w wielką
bezsensowną plątaninę. Klaus i Howie obiegli dookoła oborę i
prawie natychmiast zobaczyli, dlaczego Bowser, pies niezbyt
zajadły, lecz czujny, nie podniósł alarmu. Leżał do połowy
wyciągnięty z budy zbitej z desek, które zostały po budowie obory
(nad okrągłym otworem z przodu przybita była tabliczka z
wykaligrafowanym starannie napisem BOWSER - obejrzałem jej
zdjęcie w gazecie), i miał pysk przekręcony prawie o trzysta
sześćdziesiąt stopni. Uśmiercić w ten sposób tak duże zwierzę
mógł tylko człowiek obdarzony olbrzymią siłą, powiedział potem
ławie przysięgłych oskarżyciel Johna Coffeya... po czym posłał
długie wymowne spojrzenie w stronę siedzącego ze spuszczonymi
oczyma wielkoluda, ubranego w fabrycznie nowe, zakupione przez
stan drelichy, które wyglądały na nim jak ubranie po młodszym
bracie. Klaus i Howie znaleźli przy psie kawałek gotowanej
kiełbasy. Zakładano - moim zdaniem, niewątpliwie słusznie - że
Coffey zwabił psa kiełbasą, potem zaś, kiedy Bowser połykał
ostatni kęs, złamał mu kark jednym szarpnięciem swoich mocarnych
dłoni. Za oborą zaczynały się północne pastwiska Dettericków, na
które nie wyszła tego dnia żadna krowa. Trawę pokrywała poranna
rosa i widać było wyraźnie przecinające ją na ukos ślady,
prowadzące na północny zachód. Chociaż bliski histerii, Klaus
Detterick przez chwilę się zawahał. Nie bał się człowieka lub
ludzi, którzy porwali jego córki, ale tego, że podąży śladami,
które sprawca zostawił, nie oddalając się, lecz zmierzając w
stronę jego farmy... słowem, że pójdzie w złym kierunku, podczas
gdy liczyła się każda sekunda. Howie rozwiązał ten dylemat,
ściągając skrawek żółtego materiału z krzewu, który rósł tuż za
skrajem obejścia. Kiedy stojącemu za barierką dla świadków
Klausowi pokazano później ten sam kawałek tkaniny, rozpoznał w
nim z płaczem fragment szortów swojej córki Kathe. Dwadzieścia
jardów dalej znaleźli zwisający z wystającej gałązki jałowca
spłowiały zielony strzęp nocnej koszulki, którą Cora miała na
sobie, kiedy całowała rodziców na dobranoc. Detterickowie ruszyli
biegiem przez pastwisko, trzymając przed sobą broń, niczym
żołnierze, którzy szturmują pod ciężkim ostrzałem terytorium
wroga. Z wszystkiego, co wydarzyło się owego dnia, najbardziej
dziwi mnie, że chłopak, który ścigał rozpaczliwie ojca, czasami
tracąc go prawie zupełnie z oczu i zaciskając kurczowo w dłoni
strzelbę, ani razu się nie potknął i nie wpakował kuli w plecy
Klausa Dettericka. Na farmie znajdował się telefon - kolejny
sygnał wskazujący, że Detterickom powodziło się całkiem nieźle
w tych ciężkich czasach - i Marjorie połączyła się z centralą,
aby przedzwonić do ilu tylko zdoła sąsiadów i powiadomić ich o
nieszczęściu, które spadło na nich jak grom z jasnego nieba.
Wiedziała, że każdy telefon spowoduje rozchodzące się
koncentrycznie kręgi, niczym ciśnięte w spokojną toń kamyki. A
potem podniosła po raz ostatni słuchawkę i wypowiedziała słowa,
które stanowiły niemal symbol tego wczesnego okresu
telefonizacji, przynajmniej na wiejskim Południu. - Halo,
centrala, czy pani mnie słyszy?
Centrala słyszała, ale przez krótki moment nie mogła się odezwać;
zacną kobietę zupełnie zamurowało. - Tak, pani Detterick -
wykrztusiła w końcu - słyszę panią dobrze, o słodki błogosławiony
Jezu, modlę się teraz, żeby pani małym dziewczynkom nic się nie
stało... - Dziękuję pani bardzo - przerwała jej Marjorie - ale
czy może pani poprosić Pana Boga, żeby chwilę poczekał, i
połączyć mnie z biurem szeryfa w Tefton? Szeryf hrabstwa
Trapingus był brzuchatym staruchem z czerwonym od whisky nosem
i grzywą białych włosów tak cienkich, że wyglądały jak kłaki do
czyszczenia fajki. Dobrze go znałem; przyjeżdżał wielokrotnie do
Cold Mountain, żeby zobaczyć, jak "jego chłopcy" - tak właśnie
ich nazywał - przenoszą się do wieczności. Świadkowie egzekucji
siadali na takich samych składanych krzesełkach, jakie
widzieliście prawdopodobnie na pogrzebach, herbatkach w kościele
albo w kole gospodyń wiejskich (tak się składa, że nasze
wypożyczaliśmy w jednym z nich) i za każdym razem, gdy szeryf
Homer Cribus umieszczał swój tyłek na jednym z nich, miałem
nadzieję, że krzesło rozpadnie się pod nim z suchym trzaskiem.
Obawiałem się tego dnia i jednocześnie skrycie o nim marzyłem,
nigdy jednak nie nadszedł. Niedługo potem - nie więcej niż rok
lub dwa po uprowadzeniu bliźniaczek - Homer zmarł na zawał serca
podczas stosunku z siedemnastoletnią czarną dziewczyną o nazwisku
Daphne Shurtleff. Dużo się o tym gadało wspominając, jak to przed
wyborami afiszował się zawsze ze swoją żoną i szóstką chłopaków -
 w tamtych czasach każdy, kto ubiegał się o jakąś wybieralną
funkcję i nie był baptystą, mógł to sobie, jak głosiło ludowe
porzekadło, wybić z głowy. Ale ludzie kochają hipokrytów -
rozpoznają w nich samych siebie i zawsze robi im się ciepło na
sercu, gdy złapie się kogoś innego ze spuszczonymi gatkami i
kutasem na wierzchu. Szeryf Cribus był nie tylko hipokrytą - był
także kompletnym głąbem, z tych, co to nigdy nie zapomną
sfotografować się z czyimś kotkiem na ręku, podczas gdy to
zupełnie kto inny - na przykład zastępca Rob McGee - ryzykuje
złamanie obojczyka, wspinając się po drzewie i znosząc zwierzaka
na dół. McGee słuchał przez jakieś dwie minuty paplaniny Marjorie
Detterick, po czym zadał jej kilka pytań, szybkich i celnych
niczym wymierzone w twarz ciosy doświadczonego boksera - krótkie
i mocne proste, po których krew tryska, jeszcze nim zacznie
boleć. - Zadzwonię do Boba Marchanta - oznajmił, kiedy udzieliła
na nie odpowiedzi. - Ma psy. Niech pani nie rusza się z farmy,
pani Detterick. Jeśli wrócą pani mąż i chłopak, niech pani
zatrzyma ich w domu. Stara się ich zatrzymać, w każdym razie. Jej
mąż i chłopak zdążyli tymczasem przebiec trzy mile śladem
porywacza, posuwając się przez cały czas polami na północny
zachód. Po wejściu do sosnowego lasu zgubili jednak trop. Byli,
jak powiedziałem, farmerami, nie myśliwymi, i domyślali się już,
że ścigają prawdziwą bestię. Po drodze znaleźli żółty stanik
Kathe oraz kolejny strzęp nocnej koszuli Cory. Obie części
garderoby były pokrwawione i ani Klaus, ani Howie nie śpieszyli
się już tak bardzo; ich gorące nadzieje musiała ostudzić chłodna
pewność, sącząca się wzdłuż kręgosłupa niczym zimna woda, która
spływa w dół, ponieważ jest cięższa. Weszli do lasu, szukając
śladów i nie znalazłszy żadnych, spróbowali bezskutecznie w
drugim, a potem w trzecim miejscu. Za którymś razem odkryli plamę
krwi na igłach jednej z sosen. Przeszli jakiś odcinek w tym
kierunku, a potem zaczęli z powrotem penetrować obrzeża lasu.
Dochodziła dziewiąta, gdy usłyszeli za sobą nawoływania mężczyzn
i szczekanie psów. Rob McGee zorganizował grupę pościgową w
czasie, który szeryfowi Cribusowi zajęłoby wypicie pierwszej tego
dnia filiżanki kawy zaprawionej brandy, i kwadrans po dziewiątej
dotarli do Klausa i Howiego, którzy kręcili się desperacko w
kółko przy skraju lasu. Wkrótce ruszyli dalej, prowadzeni przez
psy Boba. McGee pozwolił Detterickom brać udział w pościgu - nie
zawróciliby nawet, gdyby im zabronił, bez względu na to, jak
bardzo bali się tego, co zobaczą, i zastępca szeryfa chyba to
rozumiał - ale kazał im rozładować broń. Inni zrobili to samo,
powiedział; tak będzie bezpieczniej. Ani on, ani żaden z członków
grupy pościgowej nie wspomniał, że Detterickowie byli jedynymi,
których poprosił o oddanie nabojów. Oszołomieni i pragnący teraz
tylko dotrwać do końca koszmaru i mieć to za sobą, zrobili, co
im polecił. Każąc Detterickom rozładować broń i oddać kule, Rob
McGee uratował zapewne życie Coffeyowi. Biegnąc za ujadającymi
głośno psami i posuwając się z grubsza na północny zachód, minęli
dwie mile sosnowego młodnika i dotarli do brzegu Trapingus River,
która w tym miejscu płynie szerokim wolnym nurtem na południowy
wschód, przecinając niskie zalesione pagórki, gdzie członkowie
rodzin o nazwiskach Cray, Robinette i Duplissey robią
samodzielnie mandoliny i wypluwają zepsute zęby podczas orki;
zacofane okolice, gdzie mężczyźni podają sobie nawzajem węże
podczas niedzielnych nabożeństw i śpią w objęciach własnych córek
w niedzielne noce. Znałem dobrze te rodziny; wiele z nich
dostarczało co jakiś czas strawy Starej Iskrówie. Po drugiej
stronie rzeki mężczyźni widzieli lśniące w czerwcowym słońcu tory
bocznej linii Great Southern. Milę dalej po prawej stronie rzekę
przecinał most prowadzący ku zagłębiu węglowemu West Green.
Odkryli tutaj pogniecioną trawę, połamane krzaki i tyle krwi, że
wielu mężczyzn musiało pobiec z powrotem do lasu i wyrzygać
śniadanie. Znaleźli również pokrwawione strzępy nocnej koszuli
Cory. Howie, który do tej pory trzymał się zadziwiająco dobrze,
oparł się o swego ojca i o mało nie zemdlał. Tutaj także psy Boba
Marchanta, po raz pierwszy i jedyny tego dnia, nie mogły się
pogodzić co do dalszego kierunku pościgu. Było ich sześć: dwa
ogary, dwa wyżły i dwa podobne do terierów mieszańce, które
Południowcy nazywają murzyńskimi kundlami. Mieszańce chciały iść
na północny zachód, w górę Trapingus River; reszta rwała się w
drugą stronę, na południowy wschód. Zaplątały się wszystkie we
własne smycze i chociaż gazety nie napisały o tym ani słowa, mogę
sobie wyobrazić straszliwe przekleństwa, jakie musiał miotać
Bobo, popychając je i ciągnąc gołymi rękoma (z pewnością
najbardziej inteligentnymi spośród wszystkich części jego ciała).
W swoim czasie znałem kilku psiarzy i wiem z doświadczenia, że
w pełni zasługują na krążące na ich temat opinie. Bobo skrócił
smycze i kiedy psy zbiły się w stado, podsunął im pod nosy nocną
koszulę Cory, żeby przypomnieć, co tutaj robią w ten skwarny
dzień, kiedy temperatura w południe miała dojść do trzydziestu
pięciu stopni, a nad głowami ścigających unosiły się już chmary
muszek. Mieszańce złapały trop, postanowiły głosować tak jak
reszta, po czym całe stado ruszyło ujadając w dół rzeki. Nie
minęło nawet dziesięć minut, kiedy mężczyźni zatrzymali się,
uświadamiając sobie, że jakiś głos przebija się przez szczekanie
psów. Było to raczej wycie niż ujadanie - dźwięk, którego nie
wydaje żaden pies nawet w obliczu śmierci. Ani jeden z nich nie
słyszał nigdy czegoś takiego, wszyscy jednak domyślili się od
razu, że to człowiek. Tak przynajmniej twierdzili, a ja im
wierzę. Myślę, że sam też bym go rozpoznał. Słyszałem, jak ludzie
wyją w ten sposób w drodze na krzesło elektryczne. Zdarza się to
niezbyt często; większość bierze się w garść i idzie spokojnie,
sypiąc nawet czasem żarcikami, jakby to był szkolny piknik, ale
paru zawsze się wyłamie. Należą do nich ci, którzy naprawdę
wierzą w piekło i wiedzą, że czeka ich ono u kresu Zielonej Mili.
Bobo ponownie skrócił smycze. Psy były warte parę dolców i nie
chciał, żeby zabił je jakiś bełkoczący i wyjący w pobliżu
psychopata. Pozostali mężczyźni załadowali broń. Od tego wycia
przeszedł ich dreszcz i czuli, jak krople potu pod pachami i na
plecach spływają lodowatymi strużkami w dół. Kiedy mężczyznę
przechodzi taki dreszcz, potrzebuje, jeśli ma iść dalej, kogoś,
kto go poprowadzi, i kimś takim okazał się zastępca McGee.
Wysunął się na czoło i ruszył raźno (choć jestem przekonany, że
wcale się tak nie czuł) ku kępie olch, które rosły na skraju
lasu. Pozostali stąpali za nim mniej więcej pięć kroków z tyłu.
McGee zatrzymał się tylko raz i dał znak największemu z nich -
Samowi Hollisowi - żeby trzymał się blisko Klausa Dettericka. Za
olchami las odbijał trochę w prawo. Po lewej stronie teren opadał
łagodnie ku rzece. Tam właśnie stanęli wszyscy jak wryci w
miejscu. Myślę, że daliby bardzo dużo, żeby móc nie oglądać tego,
co zobaczyli, i że żaden z nich nie zapomniał owego widoku do
końca życia; to był ten rodzaj koszmaru, nagiego i parującego w
słońcu, który kryje się za zasłonami i dekoracjami zwyczajnego
życia - podwieczorkami w kościele, spacerami wiejską drogą,
uczciwą pracą i pocałunkami w łóżku. W każdym człowieku jest
trupia czaszka i powiadam wam, że trupia czaszka jest w życiu
wszystkich ludzi. Ci mężczyźni zobaczyli ją właśnie tamtego dnia
- zobaczyli to, co kryje się za zębami wyszczerzonymi w uśmiechu.
Na brzegu rzeki siedział w spłowiałym pokrwawionym kombinezonie
największy mężczyzna, jakiego którykolwiek z nich widział - John
Coffey. Jego olbrzymie płaskie stopy były bose. Na głowie miał
spłowiałą czerwoną chustkę - zawiązaną podobnie, jak czynią to
idące do kościoła wiejskie kobiety. Wokół niego krążyła czarna
chmura komarów. Z rąk zwisały mu nagie ciała dziewczynek. Ich
blond włosy, niegdyś kręcone i jasne niczym korona mlecza,
przylegały teraz do główek i pociągnięte były czerwonymi smugami.
Trzymający je mężczyzna siedział z zadartą w górę głową, wyjąc
niczym wilk do księżyca, z mokrymi od łez brązowymi policzkami
i twarzą skrzywioną w potwornym grymasie żalu. Unosił pierś w
spazmatycznym oddechu, aż napinały się szelki jego kombinezonu,
a potem z jego ust wyrywała się kolejna głośna skarga. Czytamy
często w gazecie, że "zabójca nie okazywał ani cienia skruchy",
w tym wypadku jednak rzecz miała się zupełnie inaczej. Johna
Coffeya rozdzierała świadomość tego, co zrobił... ale przecież
żył. Dziewczynki były martwe. Zostały rozdarte w bardziej
fundamentalny sposób. Nikt nie wiedział, jak długo tam stali,
przyglądając się zawodzącemu mężczyźnie, który nie odrywał z
kolei wzroku od pociągu, zbliżającego się ze stukotem kół do
mostu zawieszonego nad srebrną taflą rzeki. Zdawało się, że gapią
się tak przez godzinę albo całą wieczność, lecz mimo to pociąg
nie posunął się ani o jard do przodu i mieli wrażenie, że jego
koła stukają w miejscu, niczym dziecko w ataku złości. Słońce nie
schowało się za chmurę i oczy nie zaszły im mgłą. Wciąż mieli
przed sobą ten sam widok, prawdziwy jak ukąszenie psa. Czarny
mężczyzna kołysał się w przód i w tył, a Cora i Kathe kołysały
się razem z nim niczym lalki w objęciach giganta. Mięśnie jego
olbrzymich zakrwawionych ramion napinały się i rozluźniały,
napinały się i rozluźniały, napinały się i rozluźniały. Klaus
Detterick pierwszy ruszył z miejsca. Krzycząc wniebogłosy, rzucił
się ku potworowi, który zgwałcił i zabił jego córki. Sam Hollis
starał się wywiązać z powierzonego zadania, ale nie zdołał. Był
o sześć cali wyższy od Klausa i ważył co najmniej siedemdziesiąt
funtów więcej, lecz Klaus strząsnął po prostu z ramion jego ręce.
Przebiegł przez otwarte pole i z rozpędu kopnął w głowę
siedzącego na brzegu olbrzyma. Roboczy but, pochlapany mlekiem,
które zdążyło już skwaśnieć na słońcu, trafił Coffeya prosto w
lewą skroń, ale on nie wydawał się tego w ogóle zauważać.
Siedział tam dalej, łkając, kołysząc się i wpatrując w drugi
brzeg rzeki. Tak jak go sobie wyobrażam, mógł przypominać postać
z jakiegoś wygłaszanego w sosnowym lesie zielonoświątkowego
kazania: postać wiernego wyznawcy Krzyża, wypatrującego ziemi
Goszen... mógł przypominać, gdyby nie te zwłoki. Czterech
mężczyzn odciągało ogarniętego furią farmera od Johna Coffeya i
nim im to się w końcu udało, Klaus zdążył go nieźle
pokiereszować. Na Coffeyu nie wywarło to jednak większego
wrażenia; bez przerwy kwilił, gapiąc się na drugi brzeg rzeki.
Z Dettericka tymczasem uszła cała energia - jakby przez wielkiego
czarnego mężczyznę płynął jakiś dziwny galwanizujący prąd (wciąż
mam skłonność do używania elektrycznych metafor; musicie mi
wybaczyć) i z chwilą gdy przerwano między nimi połączenie,
zdrętwiał jak ktoś, kogo odrzuciło od gołego kabla. Ukląkł na
szeroko rozstawionych nogach przy brzegu rzeki i zasłaniając
twarz rękoma zaniósł się łkaniem. Howie ukląkł przy nim i objęli
się, dotykając czołami. Dwaj członkowie grupy pościgowej
przystanęli obok, żeby ich pilnować. Reszta otoczyła zapłakanego
czarnego mężczyznę, mierząc do niego z dubeltówek. Coffey
najwyraźniej nie zdawał sobie sprawy z ich obecności. McGee dał
krok do przodu, przestąpił niepewnie z nogi na nogę i przykucnął
na piętach. - Proszę pana - powiedział cicho i Coffey od razu
umilkł. McGee spojrzał w podbiegłe krwią oczy. Wciąż płynęły z
nich łzy, tak jakby ktoś zostawił w nich otwarty kran. Były mokre
od łez, ale jednocześnie wydawały się pogodne... odległe i
spokojne. W życiu nie widziałem takich dziwnych oczu i McGee
musiał chyba odnieść takie samo wrażenie. "Przypominały oczy
zwierzęcia, które nigdy przedtem nie widziało człowieka",
powiedział reporterowi o nazwisku Hammersmith tuż przed rozprawą.
-  Słyszy mnie pan? - zapytał.
Coffey pokiwał powoli głową. Wciąż trzymał na rękach swoje nieme
lalki, z podbródkami wbitymi w piersi, tak że nie widać było
dobrze ich twarzy - jedno z niewielu dobrodziejstw, które Bóg
uznał za stosowne zesłać owego dnia. -  Ma pan jakieś nazwisko? -
 zapytał McGee.
- John Coffey - odparł czarny mężczyzna grubym, zdławionym przez
łzy głosem. - Coffey jak napój, tylko inaczej się pisze. McGee
pokiwał głową, po czym wskazał kciukiem wybrzuszoną kieszonkę na
piersi Coffeya. Przyszło mu do głowy, że może tam chować broń -
choć w gruncie rzeczy mężczyzna o takiej posturze nie potrzebował
broni, żeby kogoś poważnie poszkodować, gdyby się na to
zdecydował. - Co tam masz, Johnie Coffey? Czy to przypadkiem nie
spluwa? Pistolet? - Nie, proszę pana - odparł grubym głosem
Coffey, ani na moment nie spuszczając z Roba McGee tych swoich
dziwnych oczu - roniących łzy i udręczonych, a zarazem odległych
i dziwnie spokojnych, tak jakby prawdziwy John Coffey znajdował
się zupełnie gdzie indziej i przyglądał innemu krajobrazowi,
gdzie zamordowane małe dziewczynki nie były czymś, czym trzeba
by się aż tak przejmować. - To tylko moje małe drugie śniadanie.
- Twierdzisz, że to tylko drugie śniadanie? - zdziwił się McGee,
a Coffey pokiwał głową. - Tak, proszę pana - mruknął, nie
zwracając uwagi na łzy cieknące mu po policzkach i wiszące pod
nosem smarki. - A gdzie ktoś taki jak ty dostaje drugie
śniadanie, Johnie Coffeyu? McGee starał się zachować spokój, choć
czuł już wtedy dobiegający od dziewczynek zapach i widział muchy
siadające i kosztujące krwi w bardziej mokrych miejscach.
Najgorsze były ich włosy, powiedział później... i nie znalazłem
tego w relacji zamieszczonej w gazecie; uznano, że coś takiego
nie nadaje się do rodzinnej lektury. Dowiedziałem się o tym od
reportera, który pisał o procesie, niejakiego pana Hammersmitha.
Odwiedziłem go jakiś czas później, kiedy John Coffey stał się dla
mnie swego rodzaju obsesją. McGee powiedział Hammersmithowi, że
ich jasne włosy nie były już wcale jasne. Były kasztanowe. Krew
ciekła po ich policzkach, jakby ktoś nieudolnie je ufarbował i
nie trzeba było doktora, żeby domyślić się, że kruche czaszki
rozbite zostały jedna o drugą przez te mocarne dłonie. Być może
płakały. Być może chciał, żeby umilkły. Jeśli miały szczęście,
stało się to, nim je zgwałcił. Patrząc na to, trudno było zebrać
myśli, jeśli nawet ktoś traktował swoje obowiązki tak sumiennie
jak zastępca McGee. Chwilowa dekoncentracja może doprowadzić do
błędu, a nawet do niepotrzebnego rozlewu krwi. McGee wziął
głęboki oddech i uspokoił się. W każdym razie spróbował się
uspokoić. - Właściwie niezupełnie dobrze pamiętam, proszę pana,
niech mnie diabli, jeśli kłamię - stwierdził Coffey swoim
zdławionym od łez głosem - ale to chyba moje drugie śniadanie.
Sandwicz i słodkie pikle. - Jeśli nie zrobi ci to różnicy, sam
to sprawdzę - powiedział McGee. - I nie ruszaj się teraz, Johnie
Coffeyu. Nie rób tego, chłopie, bo wycelowaliśmy w ciebie dosyć
dubeltówek, żebyś zniknął od pasa w górę, jeśli tylko ruszysz
małym palcem. Coffey utkwił wzrok w rzece i nie poruszył się,
kiedy McGee sięgnął delikatnie do jego kieszonki na piersi i
wyciągnął coś, co opakowane było w gazetowy papier i związane
kawałkiem szpagatu. McGee zerwał sznurek i odwinął papier, ale
i bez tego wiedział, że Coffey mówi prawdę, że to tylko drugie
śniadanie. W środku była kanapka z bekonem i pomidorem, porcja
dżemu oraz słodkie pikle owinięte w krzyżówkę, której John Coffey
nigdy już nie miał okazji rozwiązać. Nie było kiełbasy. Wchodzącą
w skład drugiego śniadania kiełbasą pożywił się Bowser. Nie
spuszczając oczu z Coffeya, McGee podał przez ramię zawiniątko
jednemu z mężczyzn. Kucając w ten sposób, znajdował się zbyt
blisko Coffeya, żeby pozwolić sobie na chwilę nieuwagi. Drugie
śniadanie, z powrotem opakowane i związane nowym sznurkiem,
wylądowało w końcu w plecaku Boba Marchanta, w którym ten trzymał
jedzenie dla psów (i, jak sądzę, kilka robaków na ryby). Nie
dołączono go do materiałów dowodowych - sprawiedliwość w tej
części świata działa szybko, lecz nie aż tak szybko, jak psuje
się kanapka z bekonem i pomidorem - znalazła się tam jednak jego
fotografia. - Co się tutaj wydarzyło, Johnie Coffeyu? - zapytał
niskim poważnym głosem McGee. - Czy chcesz mi powiedzieć? I
Coffey powiedział mu prawie dokładnie to samo, co później
powiedział mnie; były to również ostatnie słowa, które prokurator
skierował do ławy przysięgłych podczas rozprawy. - Nie mogłem nic
pomóc - oznajmił. - Próbowałem to cofnąć, ale było za późno. -
Chłopie, jesteś aresztowany za morderstwo - powiedział McGee, po
czym splunął Johnowi Coffeyowi prosto w twarz. Wydanie werdyktu
zajęło ławie przysięgłych czterdzieści pięć minut. Dokładnie
tyle, ile trzeba, żeby zjeść drugie śniadanie. Zastanawiam się,
czy dopisywał im apetyt.


5

Domyślacie się chyba, że nie dowiedziałem się tego wszystkiego
w ciągu jednego upalnego popołudnia w likwidowanej więziennej
bibliotece, przerzucając stare gazety, zapakowane do dwóch skrzyń
po pomarańczach Pomona. Dowiedziałem się jednak dosyć, żeby
zafundować sobie bezsenną noc. Moja żona wstała o drugiej i
znalazła mnie w kuchni, popijającego maślankę i palącego
własnoręcznie skręconego papierosa. Zapytała, czy stało się coś
złego, a ja odpowiadając okłamałem ją, co robiłem bardzo rzadko
w trakcie naszego długiego małżeństwa. Oznajmiłem, że miałem
kolejną scysję z Percym Wetmore'em. Rzeczywiście miałem, ale nie
dlatego przecież sterczałem w nocy w kuchni. Na ogół przestawałem
się przejmować Percym zaraz po wyjściu z pracy. - Zapomnij o tym
zgniłku i wracaj do łóżka - powiedziała. - Mam coś, co pomoże ci
zasnąć. Będziesz mógł tego skosztować do woli. - To brzmi
zachęcająco, ale myślę, że powinniśmy się chwilowo wstrzymać -
odparłem. - Coś złego dzieje się z moją kanalizacją i nie
chciałbym, żebyś się ode mnie zaraziła. Janice uniosła brew.
- Coś złego z kanalizacją, powiadasz? - mruknęła. - Zaczepiłeś
chyba niewłaściwą panienkę, kiedy ostatnim razem byłeś w Baton
Rouge. Nigdy nie byłem w Baton Rouge, nigdy w życiu nie zbliżyłem
się do prostytutki i oboje o tym świetnie wiedzieliśmy. - To
tylko zwykła infekcja dróg moczowych - powiedziałem. - Moja matka
mówiła, że chłopcom przytrafia się to, kiedy siusiają pod wiatr,
wiejący z północy. - Twoja matka nie wychodziła również przez
cały dzień z domu, jeśli wysypała jej się sól - stwierdziła
Janice. - Doktor Sadler... - Nie, moja pani - przerwałem jej,
podnosząc dłoń. - Doktor Sadler zapisze mi sulfonamidy i pod
koniec tygodnia będę rzygał jak kot w swoim gabinecie. Potrwa to
najwyżej parę dni i najlepiej będzie, jeśli weźmiemy w tym czasie
na wstrzymanie. Pocałowała mnie w czoło tuż nad lewą brwią.
Zawsze dostawałem od tego łachotek, a ona świetnie o tym
wiedziała. - Biedactwo. Tak jakbyś nie miał dość kłopotów z tym
okropnym Percym Wetmore'em. Wracaj szybko do łóżka. Wróciłem, ale
przedtem jeszcze wyszedłem na werandę, żeby opróżnić pęcherz
(sprawdziwszy najpierw mokrym kciukiem kierunek wiatru - rzadko
kiedy ignoruje się największe nawet głupstwa, które słyszymy od
rodziców, gdy jesteśmy mali). Sikanie na dworze należy do tych
radości wiejskiego życia, o których nigdy nie pisali poeci, ale
tej nocy nie było wcale radosne; mocz palił mnie niczym struga
płonącej nafty. Mimo to miałem wrażenie, że czuję się lepiej niż
po południu, i wiedziałem, że czuję się lepiej niż dwa, trzy dni
wcześniej. Miałem nadzieję, że wracam do zdrowia, nigdy jednak
nadzieje nie były tak zwodnicze. Nikt nie uprzedził mnie, że to
draństwo, które zagnieżdża się w środku, gdzie jest mokro i
ciepło, odpoczywa czasem przez dzień lub dwa, a potem atakuje ze
zdwojoną siłą. Zdziwiłbym się pewnie jeszcze bardziej, gdyby ktoś
powiedział mi, że za piętnaście albo dwadzieścia lat zostaną
wynalezione tabletki, które likwidują podobną infekcję w
rekordowym czasie... i chociaż powodują czasem mdłości lub
biegunkę, na pewno nie dostaje się po nich takich torsji jak po
sulfonamidach doktora Sadlera. Wówczas, w tysiąc dziewięćset
trzydziestym drugim, nie było innej rady - musiałem czekać i
starać się nie zwracać uwagi na to, że ktoś rozlał w moich
wnętrznościach bańkę nafty, a potem przystawił do niej zapałkę.
Wypaliłem papierosa, wróciłem do sypialni i w końcu zasnąłem.
Śniły mi się dziewczynki o nieśmiałych buziach i włosach
zlepionych krwią.


6

Nazajutrz rano znalazłem na biurku różową karteczkę z poleceniem,
bym jak najszybciej zameldował się w gabinecie dyrektora.
Wiedziałem, o co chodzi - w tej grze obowiązywały pewne
niepisane, lecz bardzo ważne zasady, a ja przestałem ich wczoraj
przestrzegać - i dlatego odkładałem jak najdłużej moment
konfrontacji. Podobnie chyba jak wizytę u lekarza w sprawie mojej
infekcji. Zawsze uważałem, że w całym gadaniu o tym, jak dobrze
"mieć już coś za sobą", jest wiele przesady. Tak więc nie
śpieszyłem się zbytnio do gabinetu Mooresa. Zdjąłem i powiesiłem
na krześle swój wełniany mundur i włączyłem stojący w kącie
wentylator - zapowiadał się kolejny upalny dzień. Następnie
usiadłem za biurkiem i zacząłem przeglądać nocny raport Brutusa
Howella. Nie zdarzyło się nic ważnego. Delacroix szlochał jakiś
czas po zmianie straży - w nocy często płakał żałując, jestem
tego całkiem pewien, bardziej siebie aniżeli ludzi, których
upiekł żywcem - a potem wyjął z pudełka po cygarach swoją mysz,
Pana Dzwoneczka. To go uspokoiło i przez resztę nocy spał jak
dziecko. Pan Dzwoneczek spędził ją najprawdopodobniej na brzuchu
Delacroix, z ogonem zwiniętym pod łapami, nie zmrużywszy ani na
chwilę oka. Można było pomyśleć, iż sam Pan Bóg postanowił, że
Francuzowi potrzebny jest anioł stróż, uznając zarazem w swojej
mądrości, że tylko mysz będzie odpowiednia dla takiego szczura
jak nasz mający na sumieniu sześć istnień ludzkich przyjaciel z
Luizjany. Tego wszystkiego nie było oczywiście w raporcie
Brutala, spędziłem jednak na bloku dość nocy, żeby czytać między
wierszami. Niżej znajdowała się krótka notatka o Coffeyu: "Leżał,
nie śpiąc, na ogół cicho, być może trochę płakał. Próbowałem
nawiązać z nim rozmowę, ale po kilku mruknięciach dałem za
wygraną. Może Paul albo Harry będą mieli więcej szczęścia".
"Próby nawiązania rozmowy" były najważniejszą rzeczą w naszej
pracy, naprawdę. Wtedy tego nie wiedziałem, ale patrząc wstecz
z oddalenia, jakie daje moja dziwna starość (sądzę, że każda
starość wydaje się dziwna ludziom, którzy muszą jej doświadczać),
rozumiem to i wiem nawet, dlaczego wtedy tego nie wiedziałem -
było to bowiem zbyt ważne: tak nieodzowne dla naszej pracy, jak
nieodzowne jest oddychanie po to, żeby żyć. Nawiązanie rozmowy
nie było aż tak ważne dla strażników, którzy nie zagrzali u nas
dłużej miejsca, ale dla mnie, Harry'ego, Brutala i Deana
stanowiło sprawę o podstawowym znaczeniu... i dlatego między
innymi tak bardzo przeszkadzał nam Percy Wetmore. Nienawidzili
go więźniowie, nienawidzili strażnicy... nienawidzili go chyba
wszyscy, z wyjątkiem jego politycznych protektorów, samego
Percy'ego i być może (ale tylko być może) jego matki. Był niczym
wsypana do weselnego tortu porcja arszeniku i pewnie od samego
początku wiedziałem, że ściągnie nam na głowę nieszczęście. Był
katastrofą, która czeka na to, żeby się wydarzyć. Co do nas,
żachnęlibyśmy się pewnie, gdyby ktoś oznajmił, że jesteśmy
bardziej użyteczni jako psychiatrzy skazanych, a nie ich
strażnicy... taki pomysł nawet dzisiaj budzi we mnie częściowy
sprzeciw - wiedzieliśmy jednak, jak nawiązać rozmowę. A bez
rozmowy ci, których czekało spotkanie ze Starą Iskrówą, mieli
brzydki zwyczaj popadania w obłęd. Zanotowałem pod raportem
Brutala, że powinienem porozmawiać z Johnem Coffeyem - w każdym
razie spróbować porozmawiać - następnie zaś zapoznałem się z
notatką zastępcy dyrektora, Curtisa Andersena. Zawiadamiał w
niej, że wkrótce spodziewa się wyznaczenia DE dla Edwarda
Delacrois (Andersen nieprawidłowo zapisał jego imię i nazwisko;
facet nazywał się w rzeczywistości Eduard Delacroix). DE
oznaczało datę egzekucji i z tego, co wyczytałem, Curtis
dowiedział się z dobrze poinformowanego źródła, że mały Francuz
przejdzie Milę na krótko przed Zaduszkami - najprawdopodobniej
miało się to odbyć dwudziestego siódmego października. Przedtem
jednak możemy się spodziewać nowego pensjonariusza, niejakiego
Williama Whartona. "Jest, jak lubicie to określać, »trudnym
dzieckiem«", napisał Curtis swoim odchylonym do tyłu i trochę
pedantycznym charakterem pisma. "To kompletny szajbus i bardzo
się tym szczyci. Przez ponad rok szwendał się po całym stanie i
w końcu trafił na swój wielki dzień. Zabił podczas napadu trzy
osoby, w tym ciężarną kobietę, a potem uciekając, policjanta z
drogówki. Nie zdążył tylko załatwić ślepca i zakonnicy". Czytając
to, uśmiechnąłem się lekko. "Wharton ma dziewiętnaście lat i
wytatuowany na lewym przedramieniu napis BILLY KID. Będziecie
musieli raz czy dwa dać mu po łapach, to nie ulega kwestii, ale
robiąc to, uważajcie. Facetowi jest po prostu wszystko jedno".
Curtis podkreślił to zdanie dwa razy, po czym dodał: "Poza tym
może u nas dłużej zabawić. Złożył apelację, no i trzeba wziąć pod
uwagę fakt, że jest młodociany". Szalony dzieciak, składający
apelację i mogący u nas dłużej zabawić. Brzmiało to całkiem
ciekawie. Nagle zrobiło mi się jeszcze goręcej i nie mogłem już
odkładać na później spotkania z dyrektorem Mooresem. Za mojego
pobytu w Cold Mountain dyrektorzy zmieniali się dwa razy. Hal
Moores był z nich ostatni i najlepszy, bez dwóch zdań. Porządny
i prostolinijny, może nie tak inteligentny jak Curtis Andersen,
mający jednak dość politycznego instynktu, aby zachować swoje
stanowisko w tych smutnych czasach... i dość uczciwości, żeby nie
dać się skorumpować. Wiadomo było, że wyżej nie awansuje, ale
wcale mu to nie przeszkadzało. Miał wtedy pięćdziesiąt osiem albo
dziewięć lat, białe włosy i porytą zmarszczkami twarz starego
wyżła, którego Bobo Marchant dołączyłby pewnie chętnie do swojego
stada. Ręce trzęsły mu się w wyniku jakiegoś porażenia, ale był
silny jak tur. Rok wcześniej, kiedy więzień rzucił się na niego
na spacerniaku z pałką wystruganą z listwy, Moores nie cofnął się
nawet o krok. Złapał drania za rękę i ścisnął tak mocno, że
pękające kości trzaskały jak wrzucone w ogień suche gałązki.
Napastnik zapomniał o wszystkich swoich pretensjach, padł na
kolana w błoto i zaczął wołać "mamo". - Nie jestem twoją matką -
 odparł Moores ze swoim południowym akcentem - ale gdybym nią
był, podniósłbym spódnicę i obsikał cię ze wstydu, że wyszedłeś
z mego łona. Kiedy wkroczyłem do gabinetu, uniósł się z krzesła,
ale dałem znak, żeby nie wstawał. Usiadłem po drugiej stronie
biurka i zapytałem, jak się czuje jego żona... tyle że w naszej
części świata nie pyta się o to w ten sposób. - Co słychać u
twojej ślicznotki? - brzmiało moje pytanie, tak jakby Melinda
miała siedemnaście, a nie sześćdziesiąt dwa albo trzy lata. Moje
zainteresowanie było szczere - sam mógłbym pokochać i poślubić
tę kobietę, gdyby w odpowiedniej chwili przecięły się linie
naszego życia - ale oczywiście chciałem też odwlec moment, kiedy
przejdziemy do głównego tematu rozmowy. Moores głęboko westchnął.
- Niezbyt dobrze, Paul. Naprawdę niezbyt dobrze.
-  Wciąż ma te bóle głowy?
- W tym tygodniu tylko raz, ale ten atak był najgorszy ze
wszystkich, które miała do tej pory: przedwczoraj przykuł ją
praktycznie na cały dzień do łóżka. A teraz straciła na dodatek
władzę w prawej ręce... - dodał, unosząc własną, upstrzoną
plamami wątrobowymi prawą dłoń. Obserwowaliśmy przez chwilę obaj,
jak drży nad jego biurkiem, a potem opuścił ją z powrotem.
Wiedziałem, że dałby wszystko, żeby nie mówić tego, co właśnie
mówił, i ja sam też dałbym wszystko, żeby tego nie słyszeć. Bóle
głowy Melindy zaczęły się na wiosnę i przez całe lato lekarze
powtarzali, że to migreny o podłożu nerwowym i że ich źródłem
może być stres związany ze zbliżającym się odejściem Hala na
emeryturę. Tyle że oboje nie mogli się doczekać, kiedy na nią
przejdzie, a moja własna żona poinformowała mnie, że migrena jest
chorobą, na którą zapadają ludzie młodzi; cierpiące na nią osoby,
zbliżając się do wieku Melindy, czują się na ogół lepiej, a nie
gorzej. A teraz ta bezwładna prawa ręka. Nie wyglądało mi to na
nerwobóle; bardziej już na cholerny wylew. - Doktor Haverstrom
chce, żeby pojechała do szpitala w Indianoli - oznajmił Moores. -
 Poddała się badaniom. Ma na myśli prześwietlenie głowy i nie
wiadomo co jeszcze. Melinda jest śmiertelnie przerażona. -
Przerwał na chwilę, a potem dodał: - Szczerze mówiąc, ja też. -
Namów ją, żeby tam pojechała - powiedziałem. - Nie zwlekaj. Jeśli
zobaczą to na rentgenie, być może okaże się, że potrafią to
wyleczyć. - Tak - zgodził się, a potem na krótki moment - z tego,
co pamiętam, jedyny podczas naszej rozmowy - nasze oczy spotkały
się i zrozumieliśmy się doskonale bez słów. To mógł być wylew,
tak. To mógł być także rak rozwijający się w jej mózgu, a wtedy
szansę na to, że lekarze mogą coś poradzić, były bliskie zeru.
Nie zapominajcie, że był rok tysiąc dziewięćset trzydziesty
drugi, a wtedy nawet przy czymś tak stosunkowo prostym jak
infekcja dróg moczowych trzeba było brać sulfonamidy i rzygać
albo zaciskać zęby i cierpieć. - Dziękuję za twoją troskę, Paul.
A teraz porozmawiajmy o Percym Wetmorze.  Jęknąłem i zakryłem
oczy.
- Dziś rano miałem telefon ze stolicy stanu - oświadczył
spokojnym tonem dyrektor. - Domyślasz się zapewne, że nie była
to przyjemna rozmowa. Gubernator ma żonę, z której zdaniem liczy
się tak bardzo, że czasami nie wiadomo, kto właściwie sprawuje
urząd. Jego żona ma brata, a brat ma syna jedynaka, który nazywa
się Percy Wetmore. Percy zadzwonił wczoraj wieczorem do swego
taty, a tato zadzwonił do ciotki Percy'ego. Czy muszę ci dalej
tłumaczyć? - Nie - odparłem. - Percy poleciał ze skargą. Zupełnie
jak pierwszy lepszy gnojek w szkole, opowiadający nauczycielce,
że widział, jak Jack i Jill obściskują się w łazience. - Tak -
zgodził się Moores. - Tak to mniej więcej wygląda. - Pamiętasz,
co wyprawiał Percy, kiedy na blok przybył Delacroix? - zapytałem.
- Co wyprawiał z tą swoją przeklętą hikorową pałką? - Tak, ale...
- I wiesz, jak wali nią czasami w kraty, po prostu żeby się
zabawić. Ten facet jest podły i głupi i nie wiem, jak długo
jeszcze zdołam z nim wytrzymać. Taka jest prawda. Znaliśmy się
z Mooresem od pięciu lat. Dla ludzi, którzy się dobrze rozumieją,
to może być bardzo długo, zwłaszcza że ich praca polega między
innymi na zadawaniu śmierci. Mam na myśli, iż pojmował, o co mi
chodzi. Nie chciałem odejść; nie podczas Wielkiego Kryzysu,
czającego się za murami więzienia niczym niebezpieczny
przestępca, którego w odróżnieniu od naszych podopiecznych nie
mogliśmy wsadzić za kratki. Ludzie lepsi ode mnie przemierzali
kraj na piechotę albo towarowymi pociągami. Miałem szczęście i
wiedziałem o tym - odchowałem dzieci i przed dwoma laty spłaciłem
hipotekę, ten dwustufuntowy blok marmuru, który tak długo leżał
mi na piersi. Człowiek musi jednak coś jeść i jego żona także.
Poza tym kiedy tylko mieliśmy trochę więcej grosza (a czasami
nawet kiedy nie mieliśmy, jeśli listy od Jane brzmiały
szczególnie rozpaczliwie), wysyłaliśmy dwadzieścia dolców naszej
córce i zięciowi. Jej mąż był bezrobotnym nauczycielem liceum i
jeśli ten fakt nie kwalifikował go do otrzymania wsparcia, w
takim razie to słowo nie miało żadnego znaczenia. Człowiek nie
rzucał wtedy stałej, nieźle płatnej roboty, takiej jak moja...
to znaczy, nie robił tego bez namysłu. Ale tamtej jesieni nie
stać mnie było na chłodny namysł. Na dworze żar lał się z nieba,
a spalająca mnie od wewnątrz infekcja przestawiła termostat na
jeszcze wyższą temperaturę. Kiedy człowiek jest w tego rodzaju
sytuacji, pięści idą czasem w ruch szybciej, niż pomyśli głowa.
A jeśli rąbnie się choć raz ustosunkowanego faceta pokroju
Percy'ego Wetmore'a, to równie dobrze można mu spuścić porządny
łomot, ponieważ i tak nie ma już drogi odwrotu. - Postaraj się
jakoś wytrzymać - dodał cicho Moores. - To właśnie chciałem ci
głównie powiedzieć. Mam wiadomość z dobrego źródła... dokładnie
rzecz biorąc od osoby, która dzisiaj dzwoniła... że Percy stara
się o pracę w Briar i że jego podanie zostanie rozpatrzone
pozytywnie. - Briar... - mruknąłem. Chodziło o Briar Ridge, jeden
z dwóch stanowych szpitali. - Co on kombinuje? Chce zwiedzić
wszystkie stanowe instytucje? - To praca administracyjna. Lepszy
zarobek i papierkowa robota zamiast przesuwania w skwarze
szpitalnych łóżek. - Moores uśmiechnął się półgębkiem. - Czy
wiesz, Paul, że mógłbyś już wcześniej pozbyć się Percy'ego,
gdybyś podczas egzekucji Wodza nie umieścił go razem z Van Hayem
w nastawni? - dodał. To, co powiedział, wydało mi się przez
moment tak dziwaczne, że zupełnie nie wiedziałem, do czego
zmierza. A może nie chciałem wiedzieć. - A gdzie miałem go
umieścić? Chryste, on w ogóle nie wie, co się u nas dzieje.
Włączenie go do zespołu, który zajmuje się bezpośrednio
skazańcem... - Nie dokończyłem zdania. Potencjalne ryzyko
wydawało się ogromne. - Tak czy owak powinieneś wyznaczyć go do
Delacroix. Oczywiście, jeśli chcesz mieć go z głowy. Opadła mi
szczęka, ale pojąłem w końcu, o co chodzi.
- Co masz na myśli? - zapytałem. - Że chce być tuż obok, by
poczuć, jak facetowi smażą się jaja? Moores wzruszył ramionami.
Jego twarz, tak miękka, gdy mówił o żonie, przybrała teraz
kamienny wyraz. - Delacroix upiecze się bez względu na to, czy
Percy będzie, czy nie będzie stał tuż obok - powiedział. - Mam
rację? - Tak, ale on może coś schrzanić. Prawdę mówiąc, Hal, on
prawie na pewno coś schrzani. I to na oczach jakichś trzydziestu
świadków... wśród których będą reporterzy aż z Luizjany. - Ty i
Brutus Howell dopilnujecie, żeby do tego nie doszło - stwierdził
Moores. - A jeśli mimo to coś schrzani, pójdzie to na jego konto
i zostanie w aktach przez długi czas po tym, jak skończą się jego
koneksje w urzędzie gubernatora. Rozumiesz? Rozumiałem. Zbierało
mnie na mdłości, ale rozumiałem.
- Może będzie chciał zaczekać na Coffeya - dodał Moores - jeżeli
jednak będziemy mieli szczęście, zadowoli się Delacroix. Nie
zapomnij po prostu go wyznaczyć. Zamierzałem umieścić Percy'ego
ponownie w nastawni, a potem w tunelu, przy wózku, który miał
odwieźć Eduarda Delacroix do zaparkowanego naprzeciwko więzienia
karawanu, lecz wszystkie te plany wzięły teraz w łeb. Kiwnąłem
głową. Miałem świadomość, że podejmuję ryzyko, ale machnąłem na
to ręką. Żeby pozbyć się Percy'ego Wetmore'a, uszczypnąłbym w
tyłek samego diabła. Mógł wziąć udział w tej egzekucji, nałożyć
skazańcowi kask, a potem zerknąć przez kratkę i powiedzieć Van
Hayowi, żeby przesunął dźwignię na dwójkę; mógł patrzeć, jak mały
Francuz dosiada błyskawicy, którą on, Percy Wetmore, wypuścił z
butelki. Niech przeżyje ten swój mały plugawy , dreszczyk emocji,
jeśli tego właśnie dostarczało mu usankcjonowane przez państwo
morderstwo. Niech spiernicza do Briar Ridge, gdzie będzie miał
swój własny gabinet i własny wentylator. A jeżeli jego wujek nie
wygra następnych wyborów i Percy będzie musiał przekonać się, jak
naprawdę pracuje się w twardym, spalonym przez słońce świecie,
gdzie nie wszyscy źli faceci siedzą za kratkami i gdzie samemu
można też czasami oberwać po głowie, tym lepiej dla niego. - W
porządku - oznajmiłem wstając. - Wyznaczę go do Delacroix. A
tymczasem postaram się nad sobą panować. - Doskonale - mruknął
Moores i również wstał zza biurka. - Zapomniałem zapytać, jak się
czujesz - dodał, wskazując delikatnie w stronę mojego krocza. -
Chyba trochę lepiej.
- To znakomicie - stwierdził i odprowadził mnie do drzwi. - Swoją
drogą, co myślisz o Coffeyu? Czy będziemy z nim mieli jakieś
kłopoty? - Nie sądzę - odparłem. - Na razie jest spokojny jak
trusia. Jest dziwny... ma dziwne oczy... ale spokojny. Tak czy
owak mamy na niego oko. Nie musisz się martwić. - Wiesz
oczywiście, co zrobił.
- Jasne.
Moores przeszedł ze mną przez sekretariat, gdzie stukała na swoim
starym underwoodzie, jak to czyniła chyba od schyłku ostatniego
okresu lodowcowego, jego sekretarka, panna Hannah. Odchodziłem
z radością w sercu. W gruncie rzeczy miałem poczucie, że mi się
upiekło. I miło było wiedzieć, że być może uda nam się jednak
pozbyć Percy'ego. - Przekaż Melindzie kosz z wyrazami mojej
miłości - powiedziałem. - I nie funduj sobie przy okazji
dodatkowej skrzynki zmartwień. Na pewno się okaże, że to zwykła
migrena, nic więcej. - Jasne - odparł i wykrzywił usta w
uśmiechu. W połączeniu z jego smutnymi oczyma wyglądało to
naprawdę upiornie. Co do mnie, wróciłem na blok E, aby zacząć
kolejny dzień pracy. Trzeba było przeczytać i napisać różne
dokumenty, wymyć podłogi, podać posiłki, sporządzić listę dyżurów
na następny tydzień i dopilnować setek różnych innych szczegółów.
Przede wszystkim jednak trzeba było czekać - w więzieniu zawsze
się na coś czeka tak długo, że czekanie nigdy się nie kończy.
Czekałem, aż Eduard Delacroix przejdzie Zieloną Milę, czekałem
na Williama Whartona, który miał pojawić się ze swym szyderczym
uśmiechem i tatuażem BILLY KID na przedramieniu, przede wszystkim
jednak czekałem, kiedy Percy Wetmore zniknie z mojego życia.


7

Mysz Eduarda Delacroix była jedną z zagadek natury. Nigdy
wcześniej nie widziałem na bloku żadnej myszy i nigdy nie
zobaczyłem ich później, gdy Delacroix rozstał się z nami pewnej
gorącej burzowej październikowej nocy - rozstał się w sposób tak
makabryczny, że nie potrafię wprost o tym myśleć. Delacroix
twierdził, że to on wytresował mysz, którą nazwaliśmy na początku
Matrosem Willym, ja jednak uważam, że wcale tak nie było. Tego
samego zdania był Dean Stanton i Brutal. Obaj pełnili nocną
służbę, gdy mysz pojawiła się po raz pierwszy i już wtedy, jak
ujął to Brutal, "była na pół oswojona i dwa razy mądrzejsza od
tego Francuza, któremu wydawało się, że jest jej właścicielem".
Dean i ja siedzieliśmy w moim gabinecie i przeglądaliśmy stare
akta. Mieliśmy wysłać listy do świadków pięciu egzekucji na
krześle elektrycznym oraz sześciu egzekucji przez powieszenie,
które odbyły się przed rokiem tysiąc dziewięćset dwudziestym
dziewiątym. W gruncie rzeczy zależało nam na odpowiedzi na jedno
pytanie: jak im się podobała obsługa? Wiem, że to brzmi
groteskowo, ale sprawa była ważna. Jako podatnicy byli naszymi
klientami, w dodatku bardzo szczególnymi. Ktoś, kto przybywa o
północy, aby patrzeć, jak ginie człowiek, ma jakiś silny powód,
żeby to zrobić, jakąś szczególną potrzebę, i jeśli egzekucja
stanowi właściwą karę, wtedy ta potrzeba powinna zostać
zaspokojona. Tych ludzi dręczył jakiś koszmar. Egzekucja miała
udowodnić im, że ten koszmar się skończył. Może rzeczywiście na
tym to polega. Czasami. - Hej! - zawołał Brutal z korytarza,
gdzie siedział przy biurku strażnika dyżurnego. - Hej, wy dwaj!
Chodźcie tutaj! Dean i ja spojrzeliśmy na siebie z niepokojem.
Baliśmy się, że coś złego stało się Indianinowi z Oklahomy
(naprawdę nazywał się Arlen Bitterbuck, ale my ochrzciliśmy go
Wodzem, a Harry nawet Wodzem Kozim Serkiem, ponieważ tak właśnie
śmierdział według niego Bitterbuck) albo więźniowi, którego
nazywaliśmy Prezesem. Ale potem Brutal wybuchnął śmiechem i
wybiegliśmy obaj z gabinetu, żeby zobaczyć, co się dzieje. Śmiech
na bloku E wydawał się prawie tak samo niestosowny jak w
kościele. Stary Tu-Tut, więzień, który obsługiwał wózek z
prowiantem, zdążył odwiedzić nas ze swoim sklepikiem na kółkach
i Brutal zaopatrzył się u niego na długą noc: na biurku
zobaczyłem trzy sandwicze, dwie oranżady i dwie babeczki. A także
porcję sałatki pomidorowej, ukradzionej zapewne przez Tu-Tuta z
więziennej kuchni, do której teoretycznie nie miał dostępu.
Brutal miał przed sobą otwartą księgę dyżurów, której, o dziwo,
nie zdążył jeszcze niczym zachlapać. Może dlatego, że dopiero
zaczął się posilać. -  Co jest? - zapytał Dean. - Co się stało?
- Zarząd więziennictwa musiał sypnąć groszem i zatrudnili w końcu
kolejnego strażnika - stwierdził zaśmiewając się Brutal. -
Spójrzcie tam. Wskazał ręką korytarz i zobaczyliśmy mysz. Ja też
zacząłem się śmiać i po chwili zawtórował mi Dean. Naprawdę
trudno było się powstrzymać; gryzoń rzeczywiście przypominał
wykonującego obchód strażnika: małego, kosmatego strażnika,
sprawdzającego, czy nikt nie próbuje dać nogi albo popełnić
samobójstwa. Przebiegał kilka jardów wzdłuż Zielonej Mili,
obracał łepek w lewo i w prawo, jakby zaglądał do cel, a potem
znowu ruszał do przodu. To, że naszym głośnym krzykom i śmiechom
towarzyszyło chrapanie dwóch więźniów, dodawało jeszcze
śmieszności całej sytuacji. Poza tym, że zaglądała do cel, była
to najzwyczajniejsza brązowa mysz. Do jednej albo dwu nawet
weszła, przeciskając się pod kratami z gracją, której
pozazdrościłoby jej z pewnością wielu naszych obecnych i byłych
lokatorów. Którym oczywiście bardziej zależało na wydostaniu się,
a nie na wejściu do środka. Nie odwiedziła żadnej z zamieszkanych
cel, wyłącznie puste, i w końcu dotarła niemal do miejsca, gdzie
siedzieliśmy. Myślałem, że zawróci i ucieknie, ale ona nie
okazywała żadnego lęku. - To nie jest normalne, żeby mysz
podchodziła tak blisko ludzi - stwierdził trochę nerwowo Dean. -
 Może jest wściekła? - Chryste Panie - mruknął Brutal,
przeżuwając kęs kanapki z wołowiną. - Znalazł się wielki mysi
ekspert. Widzisz, żeby toczyła z pyska pianę, mysi ekspercie? -
Nie widzę w ogóle jej pyska - odparł Dean i ponownie
wybuchnęliśmy śmiechem. Ja też nie widziałem jej pyska, widziałem
jednak ciemne małe kropeczki, które były jej oczyma i nie
wydawały się wcale szalone bądź wściekłe. Sprawiały wrażenie
ciekawych i inteligentnych. Zdarzyło mi się wykonywać wyroki na
ludziach - obdarzonych podobno nieśmiertelną duszą - którzy
wydawali się głupsi od tej myszy. Doszła do miejsca oddalonego
zaledwie trzy stopy od biurka oficera dyżurnego... Wbrew temu,
co sobie może wyobrażacie, nie było ono niczym nadzwyczajnym i
nie różniło się od mebli, jakie widuje się w publicznych
szkołach. I tu się zatrzymała, podwijając ogon pod siebie,
schludna niczym poprawiająca spódnicę starsza panna. Nagle
przestałem się śmiać i poczułem chłód, który przeszedł mnie aż
do szpiku kości. Mam ochotę napisać, że nie wiem, jaki był tego
powód - nikt nie lubi wyrywać się z czymś, co mogłoby go narazić
na śmieszność - ale oczywiście wiem i jeśli mogę napisać prawdę
o innych rzeczach, mogę napisać ją również teraz. Przez moment
wyobraziłem sobie, że jestem tą myszą - nie strażnikiem, lecz po
prostu jednym ze skazanych więźniów, skazanych i wyklętych, a
mimo to spoglądających odważnie na biurko, które tej myszy
musiało się wydawać na milę wysokie (jak zapewne nam będzie się
kiedyś wydawać boski tron), i na siedzących za nim, mówiących
grubymi głosami, odzianych na niebiesko olbrzymów. Olbrzymów,
którzy strzelali do jej pobratymców z wiatrówek, tłukli ich
miotłami albo zastawiali pułapki, które łamały im grzbiety, gdy
zakradali się ostrożnie pod tabliczkę z napisem VICTOR, żeby
poskubać ser leżący na małej miedzianej płytce. Nie mieliśmy obok
żadnej miotły, ale przy biurku stało wiadro z tkwiącą w
wyżymaczce szczotką; tego wieczoru przypadła moja kolej na
sprzątanie i nim zaczęliśmy razem z Deanem przeglądać akta,
wyszorowałem zielone linoleum na korytarzu i we wszystkich
sześciu celach. Widziałem, że Dean ma zamiar złapać szczotkę, i
kiedy zacisnął palce na drewnianym kiju, dotknąłem lekko jego
dłoni. - Zostaw - powiedziałem.
Wzruszył ramionami i puścił szczotkę. Miałem wrażenie, że sam też
nie miał wielkiej ochoty jej użyć. Brutal odłamał kawałek kanapki
z wołowiną i wysunął go poza skraj biurka, obracając delikatnie
w palcach. Mysz spojrzała w górę z jeszcze żywszym
zainteresowaniem, jakby wiedziała, co to jest. Być może
wiedziała; zobaczyłem, jak poruszają się jej wąsiki, gdy
marszczyła nos. - Nie, Brutal, nie! - zawołał Dean, a potem
spojrzał na mnie. - Nie pozwól mu tego robić, Paul! Jeśli zacznie
karmić tego zwierzaka, równie dobrze możemy otworzyć tutaj
jadłodajnię dla wszystkiego, co się rusza. - Chcę tylko zobaczyć,
co ona zrobi - stwierdził Brutal. - Dla dobra nauki. - Spojrzał
na mnie; to ja byłem tutaj szefem, nawet w tak drobnych
odbiegających od rutyny sprawach. Przez chwilę się zastanawiałem,
a potem wzruszyłem ramionami, jakby było mi wszystko jedno.
Prawdę mówiąc, też chciałem chyba zobaczyć, co zrobi. Oczywiście
nie pogardziła poczęstunkiem. Trwał w końcu Wielki Kryzys. Ale
sposób, w jaki to zrobiła, zafascynował nas wszystkich. Podeszła
do kawałka sandwicza, obwąchała go dookoła, a potem przycupnęła
w miejscu niczym pokazujący sztuczkę pies i odsunęła na bok
chleb, żeby dostać się do mięsa. Zrobiła to z prawdziwym
znawstwem, jak ktoś, kto siada do rostbefu w swojej ulubionej
restauracji. Nigdy nie widziałem, żeby jakieś zwierzę, nawet
dobrze wytresowany pies, jadło w ten sposób. I przez cały czas
ani na chwilę nie spuściła z nas oczu. - Albo jest cholernie
sprytna, albo głodna jak wszyscy diabli - odezwał się czyjś głos.
To był Bitterbuck. Obudził się i podszedł do krat, ubrany tylko
w zwisające na tyłku szorty. Między drugim i trzecim palcem
prawej ręki trzymał własnoręcznie skręconego papierosa. Siwe
włosy opadały mu dwoma warkoczami na ramiona - niegdyś
prawdopodobnie umięśnione, teraz powoli flaczejące. - Znasz może
jakie indiańskie mądrości na temat myszy, Wodzu? - zapytał
Brutal, obserwując jedzącego gryzonia. Na wszystkich nas wywarła
wrażenie elegancja, z jaką trzymał w przednich łapkach kawałek
wołowiny, obracając ją co jakiś czas i jakby z podziwem
oglądając. - Nie. Znałem kiedyś wojownika, który twierdził, że
ma rękawice zrobione z mysiej skóry, ale nie wierzyłem mu -
odparł Bitterbuck, po czym roześmiał się, jak gdyby powiedział
to tylko dla żartu, i odszedł od krat. Usłyszeliśmy skrzypienie
pryczy, kiedy się z powrotem położył. To dało najwyraźniej sygnał
myszy. Spałaszowała to, co trzymała w łapkach, obwąchała to, co
zostało (w większości chleb przesiąknięty żółtą musztardą), i
ponownie nam się przyjrzała, jakby chciała zapamiętać nasze
twarze, w razie gdybyśmy się jeszcze czasami spotkali. Następnie
zaś odwróciła się i odbiegła tą samą drogą, którą przyszła, nie
zaglądając już do cel. Jej pośpiech przywiódł mi na myśl Białego
Królika z Alicji w krainie czarów i uśmiechnąłem się. Mysz nie
zwalniając ani na chwilę kroku, zniknęła pod drzwiami izolatki -
 obitego miękką tkaniną pomieszczenia, przeznaczonego dla ludzi,
którym wymiękły mózgi. Kiedy nie trzeba jej było użytkować
zgodnie z przeznaczeniem, trzymaliśmy tam przybory do sprzątania
oraz trochę książek (w większości westerny Clarence Mulford, ale
również - wypożyczana tylko na specjalne okazje - bogato
ilustrowana opowieść o tym, jak to Popeye, Bluto oraz pogromca
hamburgerów Wimpy ciupciali na zmianę Olive Oyl). Były tam także
materiały do prac ręcznych i rysowania, wśród nich kredki, z
których Delacroix zrobił potem dobry użytek. Ale wtedy nie
mieliśmy go jeszcze na głowie; działo się to przed jego
przybyciem, pamiętacie. W izolatce był również kaftan, którego
nikt nie miał ochoty nosić - biały, zrobiony z podwójnie zszytego
płótna, z zapinanymi z tyłu guzikami, sprzączkami i klamrami.
Wiedzieliśmy wszyscy, jak błyskawicznie nałożyć go jednemu z
naszych trudnych dzieci. Nasi straceńcy nieczęsto dostawali
szału, ale kiedy do tego dochodziło, nie czekaliśmy, aż sytuacja
unormuje się sama. Brutal sięgnął do szuflady i wyciągnął z niej
wielką księgę, Oprawną w skórę, z wytłoczonym złotymi literami
napisem: ODWIEDZAJĄCY. Normalnie leżała w szufladzie całymi
miesiącami. Kiedy któryś z więźniów miał gości - a nie był to
jego adwokat lub kapłan - przyjmował ich w specjalnym pokoju obok
stołówki. Nazywaliśmy go Amfiladą, sam nie wiem dlaczego. - Co,
u diabła, strzeliło ci do głowy? - zapytał Dean Stanton, zerkając
znad swoich okularów na Brutala, ale ten zignorował go i zaczął
przerzucać powoli kartki z nazwiskami gości, którzy złożyli
wizyty nieżyjącym już osobom. - Wykonuję dziewiętnasty punkt
regulaminu - odparł Brutal, otwierając księgę na właściwej
stronie. Wziął ołówek, polizał jego czubek - paskudny nawyk,
którego nie mogliśmy w żaden sposób wykorzenić - i pochylił się
nad biurkiem. Punkt dziewiętnasty stwierdzał zwięźle: "Każda
osoba, która odwiedza blok E, powinna okazać żółtą przepustkę
administracyjną i zostać bezzwłocznie wpisana do akt". - Ten
człowiek oszalał - mruknął Dean.
- Nie okazała co prawda przepustki, ale tym razem zamierzam jej
darować - powiedział Brutal. Jeszcze raz polizał na szczęście
czubek ołówka, po czym w rubryce WEJŚCIE NA BLOK wpisał godzinę
21.49. - Jasne, czemu nie, wielcy szefowie stosują wobec myszy
taryfę ulgową - stwierdziłem. - Oczywiście - zgodził się Brutal.
- Ze względu na brak kieszeni. - Odwrócił się, żeby spojrzeć na
wiszący za biurkiem ścienny zegar, a następnie w rubryce WYJŚCIE
Z BLOKU wpisał godzinę 22.01. Szersza rubryka w środku
zatytułowana była NAZWISKO ODWIEDZAJĄCEGO. Po chwili
zastanowienia - najprawdopodobniej poświęconej problemom
ortografii, jestem bowiem pewien, że już wcześniej wpadł na cały
pomysł - Brutus Howell napisał starannie MATROS WILLY, którym to
przezwiskiem większość ludzi określała wówczas Myszkę Mickey.
Nazwano ją tak po pierwszym filmie dźwiękowym, na którym stała
na mostku parowca, przewracając oczyma, kręcąc kuprem i
pociągając za sznurek syreny. - Wszystko załatwione jak trzeba -
 oświadczył zamykając księgę i schował ją z powrotem do szuflady.
Roześmiałem się, ale Dean, który z pewnych spraw nie potrafił po
prostu żartować, zmarszczył brwi i zaczął energicznie wycierać
okulary. - Jeśli ktoś to zobaczy, będziesz miał nieprzyjemności -
 oznajmił. - Ktoś niewłaściwy - dodał po krótkim zastanowieniu,
a potem zawahał się ponownie i mrużąc oczy rozejrzał dookoła,
prawie tak, jakby uważał, że ściany mają uszy. - Na przykład
Percy-Pocałuj-Mnie-W-Dupę-I-Spierdalaj-W-Podskokach-Wetmore. -
Nie mów - żachnął się Brutal. - Dzień, w którym Percy Wetmore
zaparkuje swój wąski tyłek na tym krześle, będzie dniem, w którym
złożę wymówienie. - Nie będziesz musiał - uspokoił go Dean. -
Jeżeli Percy szepnie co trzeba odpowiedniej osobie, wywalą cię
na zbity pysk za wypisywanie głupot w księdze odwiedzających. A
on może to zrobić. Świetnie o tym wiesz. Brutal zasępił się, ale
nic nie powiedział. Przewidywałem, że zetrze później w nocy to,
co napisał. A jeśli tego nie zrobi, zetrę to ja sam. Następnego
wieczoru, po odprowadzeniu najpierw Bitterbucka, a potem Prezesa
na blok D, gdzie nasi skazańcy brali prysznic, kiedy regularnych
więźniów zamykano w celach, Brutal zapytał, czy nie moglibyśmy
poszukać Matrosa Willy'ego w izolatce. - Chyba powinniśmy to
zrobić - odparłem. Dzień wcześniej uśmieliśmy się z tej myszy po
pachy, ale wiedziałem, że jeśli Brutal i ja znajdziemy ją w
izolatce - zwłaszcza jeśli odkryjemy, że założyła norę w jednej
z wyściełanych ścian - będziemy musieli ją zabić. Lepiej zabić
zwiadowcę, bez względu na to, jak bardzo jest zabawny, niż żyć
później z całą kolonią pielgrzymów. Nie muszę chyba dodawać, że
perspektywa zamordowania myszy specjalnie nas nie przerażała. W
końcu państwo płaciło nam właśnie za tępienie szczurów. Tego
wieczoru nie znaleźliśmy jednak Matrosa Willy'ego - znanego
później pod imieniem Pana Dzwoneczka - ani zakładającego norę,
ani schowanego za gratami, które wysunęliśmy na korytarz. Gratów
było bardzo dużo, więcej, niż się spodziewałem, ponieważ od dawna
już nie musieliśmy używać izolatki. To miało się zmienić wraz z
przybyciem Williama Whartona, ale wtedy jeszcze o tym oczywiście
nie wiedzieliśmy. Na szczęście. - Gdzie ona się podziała? -
zapytał w końcu Brutal, ocierając pot z karku wielką niebieską
chustką. - Żadnej dziury, żadnej szpary... jest co prawda otwór
odpływowy, ale... - Pod kratką, przez którą mogła się od biedy
przecisnąć, znajdowała się stalowa siatka, tak gęsta, że nie
przefrunęłaby przez nią nawet mucha. - Jak się tu dostała? Jak
stąd wyszła? - Nie wiem - odparłem.
- Przecież tu weszła, prawda? Widzieliśmy to wszyscy trzej. -
Zgadza się, przelazła pod drzwiami. Musiała się przecisnąć, ale
jakoś się jej udało. - Jejku - mruknął Brutal i zabrzmiało to
dziwnie w ustach tak dużego mężczyzny. - Dobrze, że więźniowie
nie mogą się tak skurczyć, prawda? - Żebyś wiedział - odparłem,
przebiegając po raz ostatni oczyma płócienne ściany, szukając
jakiejś dziurki, szpary, czegokolwiek. Nie zobaczyłem niczego. -
 Idziemy. Matros Willy pojawił się ponownie trzy dni później,
kiedy dyżur pełnił Harry Terwilliger. Był tam wtedy także Percy
i ścigał mysz przez całą Zieloną Milę z tą samą szczotką, której
zamierzał pierwotnie użyć Dean. Gryzoń umknął z łatwością
Percy'emu, kryjąc się w izolatce. Klnąc wniebogłosy, Percy
otworzył drzwi i ponownie wywalił na korytarz wszystkie rupiecie.
Było to jednocześnie śmieszne i straszne, oświadczył Harry. Percy
przysięgał, że złapie tę pieprzoną mysz i ukręci jej łeb gołymi
rękoma, ale oczywiście niczego takiego nie zrobił. Spocony i
rozchełstany, z wystającą ze spodni koszulą, wrócił po
półgodzinie. Zgarniając włosy z czoła, poinformował Harry'ego
(który przez większość czasu spokojnie czytał jakiś romans), że
przylepi taśmę izolacyjną pod drzwiami izolatki; to powinno
według niego rozwiązać problem gryzoni. - Rób, co uważasz za
stosowne, Percy - odparł Harry, przewracając kartkę. Podejrzewał,
że Percy zapomni wkrótce o zalepieniu szpary pod drzwiami, i miał
rację.


8

Zimą tysiąc dziewięćset trzydziestego drugiego roku, parę
miesięcy po tych wydarzeniach, Brutal przyszedł do mnie pewnej
nocy, kiedy byliśmy tylko dwaj na służbie. Blok E był pusty,
pozostałych strażników przeniesiono tymczasowo w inne miejsce,
a Percy odszedł do Briar Ridge. - Coś ci pokażę - oznajmił
dziwnym zdławionym głosem, który sprawił, że uważnie mu się
przyjrzałem. Na dworze było zimno i zacinał mokry śnieg, a ja
przyszedłem dopiero na dyżur i strzepywałem płaszcz przed
powieszeniem go na wieszaku. - Czy coś się stało? - zapytałem.
- Nie - uspokoił mnie - ale znalazłem kryjówkę, w której chował
się Pan Dzwoneczek. Kiedy się po raz pierwszy pojawił, pamiętasz,
nim wziął go Delacroix. Chcesz zobaczyć? Oczywiście, że chciałem.
Ruszyłem za nim Zieloną Milą do izolatki. Wszystkie rupiecie,
które tam trzymaliśmy, stały na korytarzu; Brutal wykorzystał
najwyraźniej martwy sezon, żeby zrobić porządki. Drzwi były
otwarte i zobaczyłem w środku nasze wiadro ze szczotką. Podłoga,
w tym samym niezdrowym limonowym kolorze co Zielona Mila, schła
po niedawnym myciu. Pośrodku stała drabinka, którą normalnie
trzymaliśmy w szopie, służącej również jako ostatni przystanek
dla skazanych na śmierć. Prawie na samej górze zamontowana była
na niej niewielka półeczka, podobna do tej, na której robotnik
stawia skrzynkę z narzędziami, a malarz wiadro z farbą. Leżała
na niej latarka. Brutal dał mi ją do ręki. - Wejdź na drabinę -
powiedział.  - Jesteś niższy ode mnie i będziesz musiał wdrapać
się prawie na samą górę, ale przytrzymam cię za nogi. - Mam
łachotki - odparłem, stawiając stopę na pierwszym szczeblu. -
Zwłaszcza pod kolanami. -  Będę pamiętał.
- To dobrze - mruknąłem - bo złamane biodro jest zbyt wysoką ceną
za odkrycie miejsca, gdzie skryła się jakaś mysz. - Że co?
- Nic takiego. - Moja głowa znajdowała się obok drucianej osłony
żarówki pośrodku sufitu i czułem, jak drabina kołysze się lekko
pod moim ciężarem. Na dworze zawodził wiatr. - Po prostu mnie nie
puszczaj. - Nie bój się, trzymam cię mocno. - Brutal objął mnie
za łydki i wspiąłem się szczebel wyżej. Od sufitu dzieliło mnie
teraz zaledwie parę cali i w miejscach, gdzie schodziły się belki
sufitu, widziałem pajęczyny utkane przez kilka przedsiębiorczych
pająków. Oświetliłem je latarką, ale nigdzie nie widziałem
niczego, co uzasadniałoby podjęte ryzyko. - Nie - zawołał z dołu
Brutal. - Patrzysz za daleko, Paul. Zerknij na lewo, tam, gdzie
schodzą się te dwie belki. Widzisz je? Jedna jest trochę
poszarzała. - Widzę.
- Oświeć latarką spojenie.
Zrobiłem, jak kazał, i prawie natychmiast zobaczyłem to, o co mu
chodziło. Belki połączone były ze sobą sześcioma kołkami i jeden
z nich wypadł, zostawiając czarny okrągły otwór wielkości
ćwierćdolarówki. Przyjrzałem mu się, a potem zerknąłem z
powątpiewaniem na Brutala. - To była mała mysz - mruknąłem - lecz
nie aż tak mała. Człowieku, zastanów się. - Ale tędy właśnie
uciekła - upierał się Brutal. - Jestem tego zupełnie pewien. -
Nie bardzo rozumiem dlaczego.
- Przysuń się bliżej... nie bój się, nie puszczę cię... i
powąchaj. Zrobiłem, o co mnie prosił, łapiąc się lewą ręką za
belkę i teraz, kiedy miałem się czego chwycić, poczułem się
trochę pewniej. Na dworze znowu zajęczał wiatr i z otworu
dmuchnęło mi prosto w twarz. Poczułem rześki oddech zimowej nocy
na zabitym deskami Południu... a także coś więcej. Zapach mięty.
"Niech pan nie pozwoli, żeby coś złego stało się Panu
Dzwoneczkowi", powiedział mi kiedyś drżącym głosem Eduard
Delacroix. Pamiętałem jego słowa i pamiętałem dotyk ciepłego
ciałka Pana Dzwoneczka, kiedy Francuz dał mi go do ręki: zwykłej
myszy, na pewno sprytniejszej od większości przedstawicieli jej
gatunku, ale przecież tylko myszy, nie ma co do tego dwóch zdań.
"Niech pan nie pozwoli temu draniowi skrzywdzić mojej myszki",
powiedział i obiecałem mu to, tak jak zawsze obiecuję im wszystko
na samym końcu, kiedy przejście Zielonej Mili nie jest już dłużej
mitem ani hipotezą, lecz czymś, co muszą zrobić naprawdę. Wyślij
ten list mojemu bratu, którego nie widziałem od dwudziestu lat.
Proszę bardzo. Odmów piętnaście zdrowasiek za moją duszę. Proszę
bardzo. Pozwól mi umrzeć pod moim duchowym nazwiskiem i dopilnuj,
aby wyryto je na moim grobie. Obiecuję. Dzięki temu wychodzili
z celi i zachowywali się spokojnie, dzięki temu docierali zdrowi
na umyśle do stojącego na końcu Zielonej Mili krzesła. Nie mogłem
oczywiście dotrzymać tych wszystkich obietnic, ale dotrzymałem
tej, którą złożyłem Delacroix. Co do samego Francuza, mieliśmy
z nim straszną przeprawę. Drań skrzywdził Eduarda Delacroix,
bardzo go skrzywdził. Och, wiem oczywiście, za co trafił do nas
ten Francuz, ale nikt nie zasłużył sobie na to, co przytrafiło
się Eduardowi Delacroix, kiedy wpadł w objęcia Starej Iskrówy.
Zapach mięty.
I coś jeszcze. Coś, co tkwiło wewnątrz dziury.
Trzymając się lewą dłonią belki i nie przejmując dłużej tym, że
Brutal łachocze mnie w kolana, wyciągnąłem pióro z kieszonki na
piersiach, zdjąłem jedną ręką oprawkę, wsunąłem stalówkę do
dziury i coś z niej wygrzebałem. To była niewielka jasnożółta
drzazga i widząc ją, ponownie usłyszałem głos Delacroix, tym
razem tak wyraźnie, jakby jego duch był razem z nami w tym
pomieszczeniu - tym samym, w którym tyle czasu spędził William
Wharton. "Hej, chodźcie tutaj! - wołał roześmianym, zdumionym
głosem człowieka, który przynajmniej na krótką chwilę zapomniał,
gdzie się znajduje i co go wkrótce czeka. - Chodźcie, zobaczcie,
co potrafi Pan Dzwoneczek!". - Chryste - szepnąłem. Miałem
wrażenie, że wiatr odebrał mi wszystkie siły. - Znalazłeś jeszcze
jedną, prawda? - zapytał Brutal. - Ja znalazłem już cztery.
Zszedłem na dół i oświetliłem latarką jego wielką otwartą dłoń.
Leżało na niej kilka drzazg przypominających bierki dla elfów.
Dwie żółte, podobnie jak ta, którą znalazłem, jedna zielona i
jedna czerwona. Nie były pomalowane, ale pokolorowane woskowymi
kredkami firmy Crayola. - Rany boskie - mruknąłem niskim drżącym
głosem. - Rany boskie. To kawałki tej szpuli, prawda? Ale
dlaczego? Dlaczego tutaj? - W dzieciństwie nie byłem taki duży
jak teraz - powiedział nagle Brutal. - Najbardziej urosłem między
piętnastym i siedemnastym rokiem życia. Przedtem byłem mikrusem.
I kiedy po raz pierwszy poszedłem do szkoły, czułem się mały
jak... no właśnie, mały jak myszka. Śmiertelnie się bałem. I
wiesz, co zrobiłem? Potrząsnąłem głową. Na dworze znowu zerwał
się silniejszy wiatr i wiszące między belkami i sufitem pajęczyny
zadrżały niczym zbutwiałe koronki. Nigdy jeszcze nie znajdowałem
się w miejscu, które tak jawnie sprawiałoby wrażenie nawiedzanego
przez duchy, i właśnie wówczas, gdy tam staliśmy, przyglądając
się szczątkom szpuli, uświadomiłem sobie to, co od dawna - odkąd
John Coffey przeszedł Zieloną Milę - wiedziało moje serce: nie
mogłem już dłużej wykonywać tej roboty. Kryzys czy nie Kryzys,
nie byłem po prostu w stanie patrzeć na kolejnych ludzi, którzy
przechodzili przez mój gabinet w drodze na śmierć. Nawet jedna
egzekucja mogła być o jedną egzekucję za dużo. - Poprosiłem mamę,
żeby dała mi jedną ze swoich chusteczek - podjął Brutal. - I za
każdym razem, kiedy czułem się biedny i mały, wyciągałem ją,
wąchałem jej perfumy i robiło mi się trochę lepiej na sercu. -
Myślisz, że co? Że mysz odgryzła parę kawałków tej kolorowej
szpuli, żeby przypominały jej Delacroix? Że ta mysz... Brutal
podniósł wzrok. Wydawało mi się przez chwilę, że widzę w jego
oczach łzy, ale chyba się pomyliłem. - Ja nic nie mówię, Paul.
Ale wlazłem tutaj na górę i poczułem, tak jak ty, zapach mięty...
wiem, że go poczułeś. Ja nie mogę tego dłużej robić. Jeśli
zobaczę jeszcze jednego człowieka siadającego na tym krześle, po
prostu skonam. W poniedziałek składam podanie o przeniesienie do
zakładu poprawczego dla chłopców. Jeśli zdążę przed następną
egzekucją, to dobrze. Jeśli nie, poproszę o dymisję i wrócę na
wieś uprawiać ziemię. - Uprawiałeś coś kiedyś poza kamieniami?
- To nie ma znaczenia.
- Wiem, że nie ma - odparłem. - Ja zrobię chyba to samo co ty.
Przyjrzał mi się uważnie, upewniając się, czy go nie podpuszczam,
a potem pokiwał głową, jakby sprawa była przesądzona. Wiatr zadął
ponownie, tym razem tak silnie, że zaskrzypiała więźba dachu i
obaj przyjrzeliśmy się z niepokojem wyściełanym ścianom. Wydawało
mi się przez moment, że słyszę Williama Whartona - nie Billy'ego
Kida, ale "Dzikiego Billa", bo tak nazwaliśmy go już pierwszego
dnia, gdy zjawił się na bloku - jak zanosi się śmiechem i
wrzeszczy, że będziemy się diabelnie cieszyć, kiedy już się go
pozbędziemy, i że nigdy go nie zapomnimy. Jeśli o to chodzi,
wcale się nie mylił. A co się tyczy tego, co ja i Brutal
uzgodniliśmy tamtej nocy w izolatce, nie zmieniliśmy zdania.
Można było pomyśleć, że złożyliśmy jakąś uroczystą przysięgę na
te małe kawałki kolorowego drewna. Ani on, ani ja nie wzięliśmy
już nigdy udziału w egzekucji. John Coffey był ostatni.


Część druga
MYSZ FRANCUZA

l

Dom opieki, w którym stawiam moje ostatnie kropki nad "i", nazywa
się Georgia Pines. Leży prawie sześćdziesiąt mil od Atlanty,
niemalże dwieście lat świetlnych od świata, gdzie żyje większość
ludzi, tych, którzy nie przekroczyli, powiedzmy, osiemdziesiątki.
Wy, którzy czytacie te słowa, uważajcie, aby nie trafić do
takiego miejsca w przyszłości. Nie jest tu tak strasznie, na ogół
nie; mamy kablową telewizję i nie najgorzej nas karmią (chociaż
bardzo rzadko dostajemy coś, co można przeżuć), na swój sposób
jednak to zupełnie taka sama umieralnia jak blok E w Cold
Mountain. Pewien facet tutaj przypomina mi nawet trochę Percy'ego
Wetmore'a, który dostał u nas robotę, ponieważ był krewniakiem
gubernatora. Wątpię, czy ten nasz ma jakieś koneksje, ale
zachowuje się tak, jakby miał. Nazywa się Brad Dolan. Bez przerwy
czesze włosy, zupełnie jak Percy, i w tylnej kieszeni zawsze ma
coś do czytania. Percy nosił tam czasopisma w rodzaju "Argosy"
i "Men's Adventure"; Brad chowa w nich małe broszurki
zatytułowane Głupie żarty i Świńskie kawały. Stale pyta ludzi o
to, dlaczego Francuz przeszedł na drugą stronę ulicy, ilu
Polaczków trzeba, żeby wkręcić żarówkę, albo ilu żałobników
przychodzi na pogrzeb w Harlemie. Podobnie jak Percy, Brad jest
półgłówkiem, który uważa, że śmieszne może być tylko to, co
podłe. Coś, co powiedział kilka dni temu, wydało mi się nawet
niegłupie, nie zmieniło to jednak mojej o nim opinii; jak mówi
przysłowie: nawet zepsute zegary pokazują dwa razy dziennie
właściwą godzinę. - Masz szczęście, że nie złapałeś choroby
Alzheimera, Paulie - stwierdził. Nienawidzę, kiedy mówi do mnie
Paulie, ale on wcale się tym nie przejmuje; nie proszę go już
nawet, żeby przestał. Jest kilka innych powiedzonek -
niekoniecznie przysłów - które można odnieść do Brada Dolana.
Możesz zaprowadzić konia do wodopoju, ale nie zmusisz go, by się
napił, brzmi jedno z nich. Można kogoś przebrać, ale nie sposób
go zmienić, brzmi inne. W swoim oślim uporze Brad również
przypomina Percy'ego. Uwagę na temat Alzheimera wygłosił,
szorując podłogę werandy, gdzie przeglądałem akurat to, co do tej
pory napisałem. Jest tego bardzo dużo i wydaje mi się, że kiedy
skończę, będzie znacznie więcej. - Wiesz w ogóle, co to jest
choroba Alzheimera? - zapytał. - Nie - odparłem - ale jestem
pewien, że zaraz mi powiesz. - To AIDS dla staruchów - oznajmił
i wybuchnął głośnym śmiechem, hak-hak-hak-hak, tak jak to robi,
czytając swoje idiotyczne dowcipy. Ja się nie śmiałem, ponieważ
to, co powiedział, poruszyło we mnie czułą strunę. Nie dlatego
żebym miał Alzheimera; choć w naszym pięknym zakątku cierpi na
tę chorobę wiele osób, ja sam skarżę się co najwyżej na normalne
w podeszłym wieku kłopoty z pamięcią. Dotyczą one zresztą w
większym stopniu tego, kiedy, a nie, co się wydarzyło.
Przeglądając moje zapiski, uświadomiłem sobie, że pamiętam
wszystko, co stało się w tysiąc dziewięćset trzydziestym drugim
roku; trudno mi tylko czasami ustalić kolejność wydarzeń. Mam
jednak nadzieję, że jeśli się skupię, zdołam je uporządkować. W
ogólnym zarysie. John Coffey przybył na blok E w październiku
tamtego roku, ukarany za morderstwo dziewięcioletnich bliźniaczek
Dettericków. To jest mój główny punkt odniesienia i jeśli nie
stracę go z oczu, powinienem sobie jakoś poradzić. William "Dziki
Bill" Wharton pojawił się po Coffeyu; Delacroix przybył
wcześniej. Podobnie jak ta mysz, której Brutus Howell - przez
przyjaciół nazywany Brutalem - nadał imię Matrosa Willy'ego, a
Delacroix nazwał potem Panem Dzwoneczkiem. Mysz, jakkolwiek się
nazywała, pojawiła się najwcześniej, jeszcze przed Delem - kiedy
ją po raz pierwszy zobaczyliśmy, było lato i na Zielonej Mili
mieliśmy jeszcze dwóch innych więźniów: Arlena Bitterbucka, czyli
Wodza, oraz Arthura Flandersa, czyli Prezesa. Ta mysz. Ta skubana
mysz. Delacroix pokochał ją, ale Percy Wetmore z pewnością nie
poczuł do niej sympatii. Percy znienawidził ją od samego
początku.


2

Mysz wróciła mniej więcej trzy dni po tym, jak Percy po raz
pierwszy pogonił ją wzdłuż Zielonej Mili. Dean Stanton i Bili
Dodge dyskutowali o polityce... co w tamtych czasach oznaczało,
że dyskutowali o Roosevelcie i Hooverze - oczywiście o Herbercie,
a nie o Edgarze J. Dyskutując, pojadali z pudełka krakersy Ritza,
które Dean nabył mniej więcej godzinę wcześniej od starego Tu-
Tuta. Percy stał w progu gabinetu, słuchając ich i bawiąc się
pałką, którą tak umiłował. Wyjmował ją ze śmiesznego, ręcznie
zszytego olstra, który nie wiadomo skąd wytrzasnął, kręcił nią
młynka w powietrzu (a przynajmniej próbował; w większości
wypadków wyleciałaby mu z ręki, gdyby nie przyczepiona do niej
pętla z surowej skóry, wsunięta na nadgarstek), a potem chował
z powrotem. Tamtego wieczoru nie było mnie na bloku, lecz Dean
zdał mi nazajutrz pełny raport. Mysz nadeszła korytarzem.
Podobnie jak wcześniej, zatrzymywała się, zaglądając do pustych
cel. To, że nikogo tam nie znalazła, wcale jej nie zraziło, tak
jakby wiedziała, iż poszukiwania nie będą łatwe, i była na to
przygotowana. Prezes nie spał tym razem i stał przy drzwiach
swojej celi. Był z niego prawdziwy dandys: wyglądał wytwornie
nawet w niebieskich więziennych drelichach. Przyglądając się mu,
wiedzieliśmy, że nie został stworzony dla Starej Iskrówy, i
mieliśmy rację; niespełna tydzień po drugim pościgu Percy'ego za
myszą wyrok Prezesa zmieniono na dożywocie i facet dołączył do
normalnej więziennej społeczności. - Słuchajcie! - zawołał. -
Jest tutaj mysz. Swoją drogą, co wy prowadzicie za hotel,
chłopaki? Mówił to ze śmiechem, ale Dean Stanton stwierdził, że
w jego głosie brzmiało również lekkie oburzenie, tak jakby nawet
w obliczu wyroku śmierci nie wyzbył się nawyków wielkiego
biznesmena. Był szefem regionalnego oddziału firmy o nazwie
Nieruchomości Mid-South i uważał się za dość sprytnego, by uszło
mu na sucho wyrzucenie z trzeciego piętra własnego leciwego ojca
i pobranie podwójnego odszkodowania z jego polisy. W tej kwestii
trochę się pomylił, ale może nie aż tak bardzo. - Zamknij się,
ty złamasie - warknął Percy, ale uczynił to bez większego
przekonania, całą uwagę skupiając na myszy. Chwilę wcześniej
schował do olstra pałkę i wyjął z kieszeni jedno ze swoich
czasopism, lecz teraz cisnął je na biurko, chwycił ponownie pałkę
i zaczął uderzać nią lekko w kłykcie lewej dłoni. - A to ścierwo
- mruknął Bili Dodge. - Nigdy jeszcze nie widziałem tutaj myszy.
- To cwany zwierzak - stwierdził Dean. - I w ogóle się nie boi. -
 Skąd wiesz?
- Była tutaj parę dni temu. Percy też ją widział. Brutal nazwał
ją Matros Willy. Słysząc to, Percy uśmiechnął się szyderczo, ale
nic nie powiedział. Coraz szybciej uderzał się pałką po
zewnętrznej stronie dłoni. - Patrzcie teraz - powiedział Dean. -
 Poprzednim razem doszła aż do biurka. Ciekawe, czy znowu to
zrobi. Zrobiła to, omijając szerokim łukiem Prezesa, jakby nie
spodobał jej się zapach naszego ojcobójcy. Zajrzała do dwóch
pustych cel i wspięła się nawet na pozbawioną materaca pryczę,
żeby ją obwąchać, a potem wróciła na Zieloną Milę. A Percy
uderzał bez przerwy pałką w dłoń i nie odzywał się ani słowem.
Tak bardzo pragnął, żeby pożałowała swojego powrotu. Chciał dać
jej lekcję. - Dobrze, że nie musicie posadzić jej na Iskrówie -
stwierdził coraz bardziej zainteresowany Bill. - Za cholerę nie
nałożylibyście jej pasów i czapki. Percy się nie odzywał, ale
bardzo powoli ujął pałkę między dwa palce, dokładnie tak, jak
trzyma się dobre cygaro. Mysz zatrzymała się w tym samym miejscu
co poprzednio, nie dalej niż trzy stopy od biurka, i spojrzała
na Deana niczym więzień zza krat swojej celi. Rzuciła przelotne
spojrzenie Billowi, a potem skupiła z powrotem uwagę na Deanie.
Wydawała się w ogóle nie zauważać Percy'ego. - Odważna cholera,
trzeba jej to przyznać - mruknął Bill. - Hej! Hej! - zawołał,
podnosząc trochę głos. - Matrosie Willy! Mysz cofnęła się nieco
i zastrzygła uszami, ale nie uciekła i nic nie wskazywało, że ma
zamiar to zrobić. - Teraz uważajcie - powiedział Dean pamiętając,
jak Brutal nakarmił ją swoją kanapką z wołowiną. - Nie wiem, czy
znowu to zrobi, ale... Odłamał kawałek krakersa i rzucił go na
podłogę. Mysz przyglądała się przez sekundę albo dwie żółtemu
okruchowi, a potem poruszyła swoimi wąsikami, obwąchała go,
wzięła w łapy i zaczęła jeść. - Niech mnie kule biją! - zawołał
Bill. - Ucztuje jak pastor na plebanii w sobotnią noc. - Mnie
bardziej przypomina wsuwającego melon czarnucha - stwierdził
Percy, ale żaden ze strażników nie zwracał na niego uwagi.
Podobnie zresztą jak Prezes i Wódz. Mysz zjadła krakersa, lecz
w dalszym ciągu nie ruszała się z miejsca, opierając się na swoim
zwiniętym ogonku i zerkając na ubranych na niebiesko olbrzymów. -
 Daj, ja spróbuję - powiedział Bill. Odłamał następny kawałek
krakersa, wychylił się za biurko i rzucił go ostrożnie na
podłogę. Mysz obwąchała go, ale nawet nie tknęła. - Musi być
najedzona - uznał. - Gdzie tam - nie zgodził się Dean. - Wie, że
jesteś tu od niedawna, ot co. - Od niedawna? To mi się podoba!
Pracuję tu prawie tak samo długo jak Harry Terwilliger! A może
nawet dłużej! - Spokojnie, weteranie, spokojnie - powiedział,
szczerząc zęby, Dean. - Popatrz tylko, czy nie mam racji. Zsunął
z biurka następny kawałek krakersa i mysz rzeczywiście podniosła
go i zaczęła jeść, w dalszym ciągu kompletnie ignorując
poczęstunek zaoferowany jej przez Billa Dodge'a. Zanim jednak
zdążyła skubnąć raz czy drugi, Percy cisnął w nią niczym dzidą
swoją pałką. Mysz stanowiła niewielki cel i trzeba oddać draniowi
sprawiedliwość - rzut był diabelnie celny i zmiażdżyłby
niechybnie łebek Willy'ego, gdyby nie jego niesamowicie szybki
refleks. Mysz uchyliła się - dokładnie tak samo, jak zrobiłby to
człowiek - i upuściła na podłogę okruch krakersa. Ciężka hikorowa
pałka przeleciała wystarczająco blisko jej łebka i grzbietu, żeby
zmierzwić na nich sierść (tak w każdym razie utrzymywał Dean i
powtarzam to za nim, choć nie bardzo w to wierzę), a potem
rąbnęła o zielone linoleum i odbiła się od krat pustej celi. Mysz
nie czekała na ewentualne wyjaśnienia, lecz przypomniawszy sobie
widać, że ma pilne spotkanie na mieście, odwróciła się i w
mgnieniu oka pognała korytarzem w stronę izolatki. Percy wydał
z siebie ryk zawodu - zdawał sobie sprawę, że chybił naprawdę o
włos - i kolejny raz rzucił się za nią w pościg. Bili Dodge
złapał go zupełnie instynktownie za rękę, lecz Percy się wyrwał.
Ten gest, powiedział Dean, ocalił prawdopodobnie życie Matrosowi
Willy'emu, który wciąż znajdował się w poważnych opałach. Percy
chciał go nie tylko zabić, chciał go rozdeptać na miazgę, w
związku z czym sadził niczym jeleń wielkimi komicznymi susami w
swoich czarnych roboczych buciorach. Mysz ledwie umknęła przed
jego dwoma ostatnimi skokami, skręcając najpierw w lewo, potem
w prawo. Sekundę później wbiegła pod drzwi, machnęła na
pożegnanie swoim długim różowym ogonkiem i tyle ją widzieli. -
Kurwa! - zaklął Percy, waląc otwartą dłonią w drzwi. Po chwili
wyjął klucze, zamierzając najwyraźniej wejść do izolatki i
kontynuować pościg. Dean ruszył w jego stronę korytarzem, celowo
zwalniając kroku, żeby zapanować nad emocjami. Chciało mu się
śmiać z Percy'ego, powiedział mi, jednocześnie jednak miał ochotę
złapać go za kark, przygwoździć do drzwi izolatki i złoić skórę
tak, by zapomniał, że żyje. Chodziło głównie o to, że napędził
im stracha; naszym zadaniem na bloku E było ograniczanie awantur
do minimum, a Percy Wetmore uważał dzień za stracony, jeśli nie
wywołał jakiejś draki. Praca z nim przypominała rozbrajanie bomby
w obecności kogoś, kto stoi ci za plecami i wali co chwila głośno
w cymbały. Była po prostu denerwująca. Dean twierdził, że
zobaczył nerwowość w oczach Arlena Bitterbucka... nawet w oczach
Prezesa, chociaż ten dżentelmen był na ogół zimny jak lód.
Chodziło także o coś więcej. Gdzieś w głębi serca Dean zaczął już
traktować tę mysz jako... no, może nie przyjaciela, ale element
życia na bloku. Z tego punktu widzenia to, co zrobił i co
próbował zrobić Percy, było niewłaściwe. I nieważne, że chodziło
tylko o mysz. Fakt, iż Percy nigdy nie zdołałby tego zrozumieć,
najlepiej świadczył o tym, dlaczego kompletnie nie nadawał się
do roboty, którą zdawało mu się, że wykonuje. Podchodząc do drzwi
izolatki, Dean całkowicie się opanował i wiedział już, jak
rozegrać całą sprawę. Jedyną rzeczą, której Percy nie mógł w
żadnym wypadku ścierpieć, było narażenie się na śmieszność i
wszyscy zdawaliśmy sobie z tego sprawę. - Znowu się nie udało -
powiedział, uśmiechając się lekko i prowokując Percy'ego.  Percy
spojrzał na niego spode łba i zgarnął włosy z czoła. - Lepiej się
przymknij, Czterooki. Jestem wkurzony. Nie doprowadzaj mnie do
szału. - Widzę, że dziś ponownie czeka nas przeprowadzka -
kontynuował Dean, śmiejąc się samymi oczyma. - Kiedy już wywalisz
stamtąd wszystkie graty, czy mógłbyś przy okazji umyć podłogę?
Percy spojrzał na drzwi izolatki. Spojrzał na swoje klucze.
Pomyślał o kolejnym, mozolnym bezowocnym przeszukiwaniu pokoju
z miękkimi ścianami i o tym, że wszyscy... nawet Wódz i Prezes
będą się temu przyglądać. - Niech mnie szlag, jeśli rozumiem, co
cię tak śmieszy - mruknął. - Nie chcemy, żeby na bloku
zagnieździły się myszy; i bez nich dość tutaj szkodników. - Masz
całkowitą rację, Percy - stwierdził Dean unosząc ręce. Przez
chwilę miał wrażenie, oznajmił mi nazajutrz, że Percy nie
wytrzyma i rzuci się na niego z pięściami, ale w tym samym
momencie podszedł do nich Bili Dodge i załagodził sytuację. -
Chyba to upuściłeś - powiedział, wręczając Percy'emu jego pałkę.
- Cal niżej i złamałbyś kark tej małej cholerze. Słysząc to Percy
wyprężył dumnie pierś.
- Tak, to był całkiem niezły rzut - oświadczył, wkładając
starannie swoją maczugę do tego głupiego olstra. - W szkolnej
drużynie baseballu byłem miotaczem. Pałkarze nie mieli przy mnie
nic do roboty. - Naprawdę, Percy? - zapytał Bill i pełen respektu
ton jego głosu (choć gdy Percy się odwrócił, puścił zaraz oko do
Deana) ostatecznie zażegnał konflikt. - Jasne. W Knoxville
zwaliłem jednego z nóg. Ci chłopcy miastowi chojracy nie
wiedzieli nawet, kiedy ich trafiałem. Wyeliminowałem dwóch.
Ograłbym ich do czysta, gdyby sędzia nie był takim złamasem. Dean
powinien w tym momencie dać spokój, ale był zwierzchnikiem
Percy'ego, a do zadań zwierzchnika należy pouczanie podwładnych.
Wtedy jeszcze - przed Coffeyem i przed Delacroix - wciąż uważał,
że Percy może się czegoś nauczyć. - Powinieneś zastanowić się nad
tym, co robisz - powiedział, łapiąc młodszego strażnika za rękę.
Chciał, jak oznajmił później, żeby jego pouczenie zabrzmiało
poważnie, lecz nie jak reprymenda. Nie jak zbyt surowa
reprymenda, w każdym razie. Tyle że w przypadku Percy'ego nie
zdało to kompletnie egzaminu. Nie potrafił się niczego nauczyć...
za to my w końcu czegoś się nauczyliśmy. - Słuchaj, Czterooki,
świetnie wiem, co robię. Próbowałem zatłuc tę mysz! Ślepy jesteś
czy co? - A przy okazji napędziłeś stracha mnie i Billowi. Im
także - stwierdził Dean, wskazując Bitterbucka i Flandersa. - I
co z tego? - odparł Percy, zaperzając się. - Nie wiem, czy
zauważyłeś, ale nie jesteśmy w sanatorium. Chociaż wy traktujecie
ich wszystkich, jakby się w nim znajdowali. - Nie lubię, jak ktoś
popędza mi kota, Wetmore - zagrzmiał Bill. - I nie wiem, czy to
zauważyłeś, ale ja tutaj pracuję. Nie jestem jednym z twoich
złamasów. Percy spojrzał na niego trochę niepewnie kątem oka.
- Staramy się nie wyprowadzać ich z równowagi bardziej, niż
musimy, bo znajdują się w stresie - dodał Dean. W dalszym ciągu
nie podnosił głosu. - Ludzie, którzy znajdują się w stresie, mogą
wybuchnąć. Zrobić sobie krzywdę. Zrobić krzywdę innym. Czasami
możemy wpaść przez nich w kłopoty. Percy skrzywił się. Słowo
"kłopoty" do niego przemawiało. Sprawianie kłopotów było w
porządku. Wpadanie w kłopoty - nie. - Nie powinniśmy wrzeszczeć,
lecz rozmawiać - ciągnął Dean. - Jeśli ktoś wrzeszczy na
więźniów, to znaczy, że stracił nad nimi kontrolę. Percy
wiedział, kto jest autorem tej maksymy: ja. Szef. Paula
Edgecombe'a i Percy'ego Wetmore'a nie łączyła wielka miłość, a
mieliśmy dopiero lato, pamiętacie - prawdziwy festiwal jeszcze
się nie zaczął. - Byłoby lepiej - stwierdził Dean - gdybyś myślał
o tym miejscu jak o oddziale intensywnej opieki w szpitalu.
Trzeba tu zachować ciszę. - Dla mnie to wiadro szczyn, w którym
topi się szczury - przerwał mu Percy - i nic więcej. A teraz
puszczaj. Oswobodził rękę z uścisku Deana, przecisnął się między
nim i Billem i pomaszerował ze spuszczoną głową korytarzem.
Oddalając się minął trochę zbyt blisko celę Prezesa - tak blisko,
że Flanders mógł wystawić rękę, złapać go i być może dać mu w łeb
jego własną hikorową pałką, gdyby był tego rodzaju człowiekiem.
Nie był nim oczywiście, ale Wódz może i był. Wódz, gdyby
nadarzyła się okazja, mógł zrobić coś takiego, po prostu żeby dać
Percy'emu nauczkę. To, co powiedział mi w związku z tym Dean
Stanton, relacjonując nazajutrz całe wydarzenie, utkwiło mi w
pamięci, ponieważ okazało się swego rodzaju proroctwem. - Wetmore
nie rozumie, że nie ma nad nimi żadnej władzy - oświadczył Dean.
- Że nic, co zrobi, nie jest w stanie pogorszyć ich sytuacji,
ponieważ można się usmażyć tylko raz. Dopóki to do niego nie
dotrze, będzie narażał na niebezpieczeństwo siebie i wszystkich,
którzy pracują na tym bloku. Percy wszedł do mojego gabinetu i
zatrzasnął za sobą drzwi. - No, no - mruknął Bill Dodge. - Facet
ma chyba spuchnięte i paskudnie zainfekowane jądra. -  Nie masz
pojęcia jak bardzo - powiedział Dean.
- Spójrz na to z jaśniejszej strony - poradził mu Bill. Stale
mówił ludziom, żeby popatrzyli na to lub owo od jaśniejszej
strony; doszło do tego, że człowiek miał ochotę strzelić go w nos
za każdym razem, kiedy to słyszał. - Nic nie stało się waszej
tresowanej myszy. - Tak, ale już jej więcej nie zobaczymy -
odparł Dean. - Tym razem ten głupek wystraszył ją na dobre.


3

Wniosek był logiczny, lecz błędny. Mysz powróciła już nazajutrz
wieczorem - pierwszego z dwu wolnych dni, które przysługiwały
Percy'emu przed przeniesieniem na nocną zmianę. Pojawiła się koło
siódmej. Przebywałem wtedy na bloku i razem z Deanem Stantonem
byłem świadkiem jej powrotu. Razem z Deanem i z Harrym
Terwilligerem. Harry siedział za biurkiem. Mój dyżur skończył
się, ale zostałem, żeby spędzić godzinkę z Wodzem, który niedługo
miał się przejść Zieloną Milą. Bitterbuck nie dawał po sobie nic
poznać, zachowując zgodnie z tradycją swojego szczepu stoicką
postawę, ale widziałem, że strach dojrzewa w nim niczym zatruty
kwiat. Ucięliśmy więc sobie krótką pogawędkę. Można było
porozmawiać z nimi w ciągu dnia, ale to nic nie dawało. Z
zewnątrz dobiegały krzyki i rozmowy (nie wspominając o odgłosach
bójek), dudnienie stemplownic w warsztacie, wołanie strażnika,
żeby ktoś odłożył ten kilof, podniósł tę motykę albo po prostu
zabierał stąd swój parszywy tyłek. Po czwartej robiło się trochę
spokojniej, a po szóstej było już całkiem znośnie. Najlepsze były
dwie godziny między szóstą a ósmą wieczorem. Później zaczynały
ich nawiedzać złe myśli - przesuwały się w ich oczach niczym
wieczorne cienie - i najlepiej było przestać. Wciąż słyszeli, co
się do nich mówiło, nie układało się to jednak w żadną sensowną
całość. Po ósmej byli gotowi do nocnego czuwania; wyobrażali
sobie, jak będzie ich uwierał przymocowany do czaszki metalowy
hełm i jaki poczują zapach wewnątrz czarnego kaptura, nasuniętego
na spoconą twarz. Z Wodzem trafiłem jednak na dobry moment.
Opowiedział mi o swojej pierwszej żonie i o tym, jak zbudował
razem z nią chatę w Montanie. To były najszczęśliwsze dni jego
życia, stwierdził. Woda była tam tak czysta i zimna, że przy
każdym łyku miało się wrażenie, iż przecina usta. - Niech pan mi
coś powie, panie Edgecombe. Czy myśli pan, że jeśli człowiek
szczerze żałuje tego, co zrobił, może wrócić do czasu, który był
dla niego najszczęśliwszy, i żyć w nim przez całą wieczność? Czy
tak wygląda niebo? - Powiem ci, że tak właśnie sobie to wyobrażam
- odparłem. Było to kłamstwo, ale nie miałem wyrzutów sumienia.
O sprawach ostatecznych dowiedziałem się, siedząc na ślicznych
kolanach mojej matki, i wierzyłem w to, co Dobra Księga mówi o
mordercach: że nie ma dla nich życia wiecznego. Moim zdaniem idą
prosto do piekła i będą się tam smażyć aż do dnia, gdy Bóg da w
końcu Gabrielowi znak, aby zadął w trąbę Sądu Ostatecznego. Kiedy
to zrobi, po prostu gdzieś znikną i prawdopodobnie będą się z
tego tylko cieszyć. Nigdy jednak nie zdradzałem tych poglądów
Bitterbuckowi ani któremukolwiek z nich. Myślę, że w głębi serca
o tym wiedzieli. Gdzie jest twój brat, jego krew woła do mnie z
ziemi, powiedział Pan Bóg Kainowi i nie sądzę, by te słowa
stanowiły niespodziankę dla mojego konkretnego rozmówcy; jestem
pewien, że przy każdym swoim kroku słyszał wołającą z ziemi krew
Abla. Wódz uśmiechał się, kiedy się z nim rozstawałem,
rozmyślając być może o swojej chacie w Montanie, o żonie leżącej
na posłaniu i o jej skąpanych w świetle ognia obnażonych
piersiach. Wkrótce miał przejść przez znacznie gorętszy ogień,
nie miałem co do tego wątpliwości. Kiedy wyszedłem na korytarz,
Dean opowiedział mi o swojej przeprawie z Percym poprzedniej
nocy. Zaczekał chyba specjalnie, żeby to zrobić, i uważnie go
wysłuchałem. Zawsze słuchałem uważnie, gdy mowa była o Percym,
ponieważ zgadzałem się na sto procent z Deanem - ten facet mógł
jeszcze napytać biedy zarówno sobie, jak i nam. Dean zbliżał się
do końca swojej relacji, kiedy pojawił się stary Tu-Tut ze swoim
czerwonym wózkiem, pokrytym wypisanymi ręcznie cytatami z Biblii
("Pomsta do mnie należy", Piąta Księga Mojżeszowa, 32,35 i "Będę
też żądał krwi waszej, to jest duszy waszej", Pierwsza Księga
Mojżeszowa, 9,5 oraz innymi podobnymi, wesołymi sentencjami
dodającymi otuchy), i sprzedał nam trochę sandwiczy i napojów.
Dean szukał właśnie reszty w kieszeni, narzekając, że nie zobaczy
już nigdy Matrosa Willy'ego, bo ten cholerny Percy Wetmore
wystraszył go na dobre, kiedy Tu-Tut zapytał nagle: - A co w
takim razie widzą moje piękne oczy?
Podnieśliśmy wzrok i zobaczyliśmy mysz, o której mowa, zasuwającą
środkiem Zielonej Mili. Co jakiś czas stawała, rozglądała się
dookoła swoimi błyszczącymi jak paciorki oczyma, po czym biegła
dalej. - Hej, myszko! - zawołał cicho Wódz. Matros Willy
zatrzymał się i spojrzał na niego, ruszając wąsikami. Mówię wam,
wyglądało to, jakby cholerny zwierzak dobrze wiedział, że go
wołają. - Jesteś przewodnikiem dusz? - zapytał Bitterbuck,
rzucając mu kawałek sera z kolacji. Ser wylądował tuż przed jego
nosem, ale Matros Willy nawet na niego nie spojrzał. Ruszył dalej
Zieloną Milą, zaglądając po drodze do pustych cel. - Panie
kierowniku! - zawołał Prezes. - Nie sądzi pan, że ten mały
sukinsyn wie, iż dzisiaj nie ma tutaj Wetmore'a? Bo ja w to
wierzę! Miałem to samo wrażenie... ale nie zamierzałem mówić tego
na głos. W tej samej chwili na korytarz wyszedł Harry,
podciągając spodnie w ten sam sposób, w jaki robił to zawsze po
spędzeniu kilku miłych chwil w sraczu. Widząc Matrosa Willy'ego,
otworzył szeroko oczy. Tu-Tut również wpatrywał się w mysz z
dziwnym uśmiechem, który wykrzywiał nieprzyjemnie jego bezzębną
dolną szczękę. Mysz zatrzymała się w swoim normalnym miejscu,
zwinęła ogonek wokół łapek i zmierzyła nas wzrokiem. Znowu
przypomniałem sobie obrazki sędziów, wydających wyroki na
nieszczęsnych więźniów... ale czy był kiedyś więzień tak mały i
zarazem tak nieulękły jak ten? Oczywiście Willy nie był żadnym
więźniem; mógł wchodzić i wychodzić, kiedy tylko miał ochotę. Ta
myśl nie dawała mi jednak spokoju. Tak samo niepozorni będziemy
my, gdy przyjdzie nam zbliżyć się do boskiego tronu, wpadło mi
do głowy, lecz niewielu z nas będzie stać na taką odwagę. -
Trzymajcie mnie, bo skonam - mruknął stary Tu-Tut. - Siedzi tu
jak jakiś pieprzony mysi król. - To jeszcze nic, Tu-Tut -
powiedział Harry. - Popatrz tylko. Wyjął z kieszonki na piersi
owinięty w pergamin plasterek jabłka z cynamonem, odłamał kawałek
i rzucił go na podłogę. Jabłko było suche i twarde i myślałem,
że odbije się od linoleum i przeleci koło myszy, ale ona
wyciągnęła jedną łapę, tak niefrasobliwie jak człowiek łapiący
dla zabicia czasu muchę, i zastopowała je. Wybuchnęliśmy wszyscy
śmiechem, zaskoczeni i pełni podziwu. Ktoś mógłby przypuszczać,
że ten nagły hałas przepłoszy mysz, ale ona prawie się nie
poruszyła. Wzięła w łapy kawałek suszonego jabłka, polizała go
kilka razy, a potem upuściła na podłogę i zerknęła z powrotem na
nas, jakby chciała powiedzieć: "Nie było to takie złe, ale może
macie coś jeszcze?". Tu-Tut wyjął z pojemnika kanapkę, rozpakował
ją i odłamał kawałek kiełbasy. -  Daruj sobie - odezwał się Dean.
- Co to znaczy "daruj sobie"? - zdziwił się Tu-Tut. - Żadna mysz
nie przejdzie spokojnie koło kawałka kiełbasy. Chyba pan
zwariował! Wiedziałem jednak, że Dean ma rację, i poznałem po
twarzy Harry'ego, że on wie o tym także. Są zawodnicy pierwszego
składu i są ci z ławki rezerwowych. Ta mysz potrafiła ich w jakiś
sposób odróżnić. Wiem, że to wariactwo, ale taka była prawda.
Stary Tu-Tut rzucił na podłogę kawałek kiełbasy i mysz
rzeczywiście kompletnie nią wzgardziła; obwąchała ją i dała krok
do tyłu. - Niech mnie wszyscy diabli - rzekł obrażonym tonem Tu-
Tut. -  Daj mi to - powiedziałem, wyciągając rękę.
-  Co? Ten sam sandwicz?
-  Ten sam. Zapłacę ci za niego.
Tu-Tut podał mi kanapkę. Zdjąłem z niej górną kromkę chleba,
odłamałem następny kawałek kiełbasy i rzuciłem ją na podłogę
przed biurkiem. Mysz podbiegła do przodu, wzięła kąsek w łapy i
zaczęła jeść. Zanim się obejrzeliśmy, po kiełbasie nie pozostało
śladu. - Niech mnie wszyscy diabli! - mamrotał Tu-Tut. - Ja cię
mogę! Niech pan mi to da! Złapał z powrotem kanapkę, oderwał o
wiele większy kawałek kiełbasy - nie skrawek, ale cały krążek -
i rzucił ją tak blisko myszy, że o mało nie oberwała w głowę.
Matros Willy ponownie się cofnął, poruszył wąsikami (żadna mysz
w czasie Wielkiego Kryzysu nie wygrała na pewno takiego losu na
loterii) i popatrzył na nas. - No dalej, zasuwaj - zawołał
jeszcze bardziej obrażony Tu-Tut. - Co jest z tobą, kurczę? Teraz
Dean rzucił na podłogę kawałek kiełbasy - w tym momencie stało
się to dla nas rodzajem dziwnej komunii. Mysz natychmiast złapała
ją i połknęła. A potem odwróciła się i podreptała korytarzem do
izolatki, zatrzymując się po drodze, żeby zajrzeć do dwóch
pustych cel i wbiec na krótki rekonesans do trzeciej. Ponownie
przyszło mi do głowy, że kogoś szuka, i tym razem nie odrzuciłem
tak szybko tej myśli. - Nie mam zamiaru o tym mówić - oświadczył
pół żartem, pół serio Harry. - Po pierwsze, nikogo to nie
obchodzi. A po drugie, nawet gdyby kogoś obeszło, i tak by w to
nie uwierzył. - Wzięła żarcie tylko od was - stwierdził Tu-Tut.
Pokręcił z niedowierzaniem głową, a potem pochylił się z trudem,
podniósł z podłogi kiełbasę, którą wzgardziła mysz, wsadził ją
we własne bezzębne usta i zaczął pracowicie żuć dziąsłami. -
Dlaczego? - Mnie interesuje coś jeszcze - powiedział Harry. -
Skąd wiedziała, że Percy'ego nie ma na bloku? - Nie wiedziała -
odparłem. - To czysty zbieg okoliczności, że pokazała się właśnie
dzisiaj. W miarę upływu czasu coraz trudniej było mi jednak w to
uwierzyć - mysz pojawiała się wyłącznie, kiedy Percy miał dzień
wolny bądź też był na innej zmianie lub w innej części więzienia.
Harry, Dean, Brutal i ja doszliśmy do wniosku, że musiała
poznawać głos Percy'ego lub jego zapach. Unikaliśmy jak ognia
wszelkiej dyskusji na temat myszy. Uznaliśmy widać bez słowa, że
mogłoby to zepsuć coś, co wydawało się wyjątkowe... i piękne w
swojej zagadkowości. Matros Willy w końcu nas w jakiś sposób
wybrał - choć czemu to zrobił, nie rozumiem do dziś. Harry był
chyba najbliższy prawdy, twierdząc, że nie warto o tym mówić
innym ludziom, nie tylko dlatego, że nam nie uwierzą, lecz
dlatego, że może się okazać, iż w ogóle ich to nie obchodzi.

4

A potem przyszła pora na egzekucję Arlena Bitterbucka, który w
rzeczywistości nie był wcale wodzem, lecz przedstawicielem
starszyzny rezerwatu Washita i członkiem Rady Plemienia Cherokee.
Bitterbuck zabił po pijanemu człowieka - dokładnie rzecz biorąc,
kiedy obaj byli pijani. Rozbił facetowi głowę blokiem betonu.
Poszło o parę butów. Siedemnastego lipca owego deszczowego lata
moja rada starszych postanowiła zatem pozbawić go życia. Godziny
odwiedzin dla większości więźniów Cold Mountain były sztywne jak
stalowe pręty krat, ale nie odnosiło się to do naszych chłopców
z bloku E. Szesnastego lipca Bitterbuckowi pozwolono udać się do
długiej sali, która przylegała do więziennej kafeterii i
przedzielona była pośrodku siatką z drutu kolczastego. Wódz miał
się tam spotkać ze swoją drugą żoną oraz tymi z dzieci, które
chciały się do niego przyznać. Nadszedł czas pożegnania.
Zaprowadził go tam Bill Dodge i dwaj inni rezerwiści. Nas, czyli
tych, którzy zostali na bloku, czekała ciężka praca - w ciągu
godziny musieliśmy odbyć co najmniej dwie próby. Jeśli zdążymy,
trzy. Percy nie protestował specjalnie, kiedy jego i Jacka Van
Haya umieściłem podczas egzekucji Bitterbucka koło przełącznika;
był zbyt zielony, żeby się orientować, czy to dobre, czy złe
miejsce. Wiedział, że może się gapić przez prostokątne okienko
z drucianej siatki, i choć wolałby pewnie oglądać skazańca z
przodu, nie z tyłu, znajdował się dość blisko, by widzieć sypiące
się iskry. Tuż przy okienku wisiał na ścianie czarny telefon bez
korby i tarczy. Mógł jedynie dzwonić i łączył tylko z jednym
miejscem: z biurem gubernatora. Widziałem mnóstwo filmów, których
akcja toczyła się w więzieniu i na których telefon dzwonił
dokładnie wtedy, kiedy mieli zamiar pociągnąć za wajchę i
pozbawić życia jakiegoś niewinnego biedaka - nasz telefon nie
zadzwonił jednak ani razu przez wszystkie te lata, gdy pracowałem
na bloku E. Na filmie ocalenie nic nie kosztuje. Podobnie jak
niewinność. Płacisz parę centów i dostajesz w zamian
bezwartościowy chłam. Prawdziwe życie kosztuje więcej i większość
odpowiedzi brzmi tutaj zupełnie inaczej. W tunelu, u którego
wylotu czekał karawan, używaliśmy krawieckiego manekina; w
pozostałej części próby dublerem był stary Tu-Tut; z biegiem lat
stał się niezastąpionym odtwórcą roli skazańca, na swój sposób
tak samo tradycyjnym jak (bez względu na to, czy się ją lubi, czy
nie) tradycyjna jest gęś na bożonarodzeniowym stole. Pozostali
strażnicy lubili Tu-Tuta i śmieszył ich jego dziwaczny akcent -
francuski, lecz pochodzący bardziej z Kanady aniżeli z Luizjany
i zmiękczony przez długą odsiadkę na amerykańskim Południu. Nawet
Brutal miał do niego słabość. Ja nie. Dla mnie Tu-Tut stanowił
postarzałą i wypłowiałą wersję Percy'ego Wetmore'a, faceta, który
był zbyt delikatny, by samemu zabić i upiec grubego zwierza, za
to uwielbiającego swąd spalenizny. W próbie brali udział wszyscy,
którzy mieli uczestniczyć w głównym spektaklu. Brutus Howell
został, jak to określaliśmy, "oddelegowany", co oznaczało, że
miał nałożyć kask, pilnować telefonu od gubernatora, wezwać,
gdyby zaszła taka potrzeba, czuwającego w kącie lekarza i wydać
w odpowiednim momencie polecenie przesunięcia dźwigni na dwójkę.
Jeśli wszystko szło jak trzeba, żaden z nas nie oczekiwał
pochwały. Jeżeli coś poszło nie tak, świadkowie obwiniali za to
Brutala, a dyrektor obwiniał mnie. Nikt z nas się nie skarżył;
i tak na nic by się to nie zdało. Ziemia kręci się i nie sposób
na to poradzić. Można kręcić się razem z nią albo zatrzymać się
w miejscu, żeby zaprotestować i polecieć na łeb, na szyję. Dean,
Harry Terwilliger i ja weszliśmy do celi Bitterbucka już trzy
minuty po tym, jak zamknęły się za nim drzwi bloku. Na pryczy
Wodza siedział z rozwianymi siwymi włosami stary Tu-Tut. -
Zachlapał całe prześcieradło. Próbował to z siebie wystrzelić,
nim się całe wygotuje - stwierdził i głośno zarechotał. -
Przymknij się, Tu-Tut - mruknął Dean. - To nie jest miejsce na
żarty. - Tak jest, szefie - odparł Tu-Tut i natychmiast zrobił
poważną minę. W oczach migotały mu jednak wesołe ogniki. Tu-Tut
nigdy nie wydawał się tak ożywiony jak wtedy, gdy odgrywał
truposza. Dałem krok do przodu.
- Arlenie Bitterbuck, jako przedstawiciel wymiaru
sprawiedliwości... ble-ble... przedstawiam ci nakaz egzekucji,
która ma się odbyć o godzinie dwunastej zero jeden dnia ble-ble.
Czy możesz wstać z pryczy? Tu-Tut zerwał się na nogi.
- Wstaję z pryczy, wstaję z pryczy, wstaję z pryczy - zaśpiewał.
- Odwróć się - polecił Dean i kiedy Tu-Tut posłuchał go, zbadał
jego ciemię pokryte łupieżem. Czubek głowy Wodza miał zostać
ogolony jutro wieczorem i do zadań Deana należało sprawdzenie,
czy nie są potrzebne jakieś poprawki. Owłosienie mogło zakłócić
przepływ prądu, spowodować nieprzewidziane trudności. Wszystko,
co teraz robiliśmy, miało na celu uniknięcie nieprzewidzianych
trudności. - W porządku, Arlen, idziemy - powiedziałem do Tu-Tuta
i wyszliśmy z celi. - Idę korytarzem, idę korytarzem, idę
korytarzem - mamrotał Tu-Tut. Ja eskortowałem go z lewej, Dean
z prawej strony. Harry szedł tuż za nim. Przy końcu korytarza
skręciliśmy w prawo, nie ku życiu, które toczyło się na
spacerniaku, lecz ku śmierci, która zadawana była w szopie.
Weszliśmy do mojego gabinetu i Tu-Tut, nie czekając na polecenie,
padł na kolana. Znał swoją rolę bardzo dobrze, prawdopodobnie
lepiej od strażników. Spędził tu więcej czasu niż którykolwiek
z nas. - Modlę się, modlę się, modlę - zamruczał, unosząc
zreumatyzowane ręce w geście przypominającym ten słynny sztych,
który na pewno znacie. - Pan jest moim pasterzem i tak dalej. -
Kogo sprowadzimy do Bitterbucka? - zapytał Harry. - Chyba nie
jakiegoś potrząsającego kutasem indiańskiego znachora? -
Właściwie...
- Modlę się, modlę, wciąż godzę się z Panem Jezusem - wołał,
przekrzykując nas Tu-Tut. - Zamknij się, stary zgredzie! - huknął
na niego Dean.
- Modlę się!
- Więc módl się cicho.
- Co was tam zatrzymuje, chłopcy!? - wrzasnął Brutal z szopy,
która została specjalnie opróżniona na tę okazję. Ponownie
znaleźliśmy się w strefie śmierci; jej zapach czuło się niemal
w powietrzu. - Weź na wstrzymanie! - odkrzyknął Harry. - Nie bądź
taki cholernie niecierpliwy! - Modlę się - powtórzył Tu-Tut ze
swoim nieprzyjemnym wklęsłym uśmiechem. - Modlę się o
cierpliwość, o trochę pieprzonej cierpliwości. - Właściwie
Bitterbuck jest chrześcijaninem... tak przynajmniej mówi -
stwierdziłem - i zupełnie wystarczy mu ten baptysta, który
przyjechał do Tillmana Clarka. Nazywa się chyba Schuster. Ja też
go lubię. Jest szybki i specjalnie ich nie przemęcza. Wstawaj,
Tu-Tut. Pomodliłeś się dosyć jak na jeden dzień. - Idę - oznajmił
Tu-Tut. - Znowu idę, znowu idę, tak, proszę pana, idę Zieloną
Milą. Chociaż był całkiem nieduży, przechodząc przez drzwi,
musiał pochylić głowę. My musieliśmy pochylić się jeszcze
bardziej. Z prawdziwym skazańcem mogliśmy mieć w tym momencie
jakieś trudności, więc widząc Brutala, który stał na podwyższeniu
z wyciągniętym pistoletem, pokiwałem z satysfakcją głową. Chłopak
miał łeb nie od parady. Tu-Tut zszedł po stopniach i zatrzymał
się. Drewniane składane krzesła, około czterdziestu, stały już
na miejscu. Bitterbuck miał przejść w bezpiecznej odległości od
siedzących widzów, pilnowanych przez sześciu dodatkowych
strażników pod wodzą Billa Dodge'a. Mimo dość spartańskich
warunków skazaniec nigdy nie zagroził u nas żadnemu ze świadków
i nie chciałem, żeby to uległo zmianie. - Gotowi? - zapytał Tu-
Tut, kiedy ustawiliśmy się z powrotem w pierwotnym szyku.
Kiwnąłem głową i ruszyliśmy w stronę podwyższenia. Często
nachodziła mnie myśl, że przypominamy poczet sztandarowy, który
zapomniał o swojej fladze. - Co mam tutaj robić? - zawołał Percy
zza drucianej siatki, oddzielającej szopę od pomieszczenia, w
którym znajdował się przełącznik. -  Patrz i ucz się -
odkrzyknąłem.
- I przestań trzepać kapucyna - mruknął pod nosem Harry. Tu-Tut
usłyszał to i zarechotał. Wprowadziliśmy go na podwyższenie i Tu-
Tut nie proszony przez nikogo odwrócił się tyłem do krzesła -
stary weteran znał dobrze swoją rolę. - Siadam - powiedział. -
Siadam na kolanach Starej Iskrówy. Przyklęknąłem na prawym
kolanie obok jego prawej nogi, a Dean przyklęknął obok lewej. W
tym momencie byliśmy najbardziej narażeni na fizyczną napaść,
gdyby skazaniec wpadł w szał... co czasami się zdarzało. Obaj
zwróciliśmy do wewnątrz przygięte kolana, żeby chronić krocze,
i opuściliśmy głowy, aby chronić gardła. I oczywiście jak
najszybciej unieruchomiliśmy kostki skazanego, żeby wyeliminować
niebezpieczeństwo. Przed ostatnim spacerem Wódz miał włożyć
pantofle, ale świadomość, że "mogło być gorzej", jest marną
pociechą dla człowieka z pękniętą krtanią. Względnie dla kogoś,
kto wije się na podłodze z jajami pęczniejącymi do rozmiarów
musztardówek na oczach prawie czterdziestu widzów siedzących na
tych składanych krzesełkach. Co najmniej połowa z nich to panowie
z prasy. Przymocowaliśmy kostki Tu-Tuta do nóg krzesła. Klamra
po stronie Deana była trochę większa, ponieważ płynął przez nią
prąd. Siedzący w tym miejscu jutro Bitterbuck będzie miał ogoloną
lewą nogę. Indianie mają z zasady mało owłosione ciało, ale nie
chcieliśmy ryzykować. W czasie gdy ja i Dean unieruchamialiśmy
kostki Tu-Tuta, Brutal zajął się jego prawym nadgarstkiem. Harry
dał krok do przodu i zrobił to samo z lewym. Kiedy skończyliśmy,
Harry skinął głową do Brutala, który zawołał do Van Haya: -
Przerzuć na jedynkę!
Usłyszałem, jak Percy pyta Jacka Van Haya, co to znaczy (trudno
było uwierzyć, jak mało wiedział ten chłopak, jak mało nauczył
się w trakcie służby na bloku). Van Hay wyjaśnił mu półgłosem,
o co chodzi. Dzisiaj to nic nie znaczyło, ale jutro, kiedy Percy
usłyszy: "Przerzuć na jedynkę", Van Hay przesunie dźwignię, która
uruchomi więzienny generator mieszczący się za blokiem B.
Świadkowie usłyszą monotonny niski pomruk i rozjaśnią się światła
w całym więzieniu. Obserwujący to w innych blokach więźniowie
pomyślą, że jest już po wszystkim, że egzekucja się skończyła,
podczas gdy w rzeczywistości dopiero się zacznie. Brutal obszedł
dookoła krzesło, żeby Tu-Tut mógł go lepiej widzieć. - Arlenie
Bitterbuck - powiedział - na mocy werdyktu wydanego przez równych
ci stanem przysięgłych oraz prawomocnego wyroku sędziego zostałeś
skazany na śmierć na krześle elektrycznym. Niech Bóg ma w opiece
mieszkańców tego stanu. Czy chcesz powiedzieć coś przed
wykonaniem wyroku? - Tak - odparł Tu-Tut, patrząc swymi
świecącymi się oczkami i wykrzywiając usta w bezzębnym
szczęśliwym uśmiechu. - Chcę dostać kurczaka z kartofelkami i
sosem, chcę nasrać ci na czapkę i chcę, żeby Mae West siadła mi
na gębie, bo straszliwy ze mnie jebaka. Brutal próbował zachować
powagę, ale było to niemożliwe. Odrzucił do tyłu głowę i
wybuchnął tubalnym śmiechem. Dean osunął się na skraj
podwyższenia, wsadził głowę między nogi i wyjąc niczym kojot,
złapał się za czoło, jakby chciał zatrzymać mózg tam, gdzie było
jego miejsce. Harry walił głową w ścianę i ryczał hu-hu-hu, jakby
utkwiła mu w gardle kość kurczaka. Zaśmiewał się nawet Jack Van
Hay, który nie był raczej znany z poczucia humoru. Mnie też
chciało się śmiać, wcale tego nie ukrywam, ale jakoś się
opanowałem. Pamiętałem, że nazajutrz wszystko odbędzie się
naprawdę, i na krześle, na którym teraz siedział Tu-Tut, umrze
człowiek. - Zamknij się, Brutal - powiedziałem. - Wy też, Dean
i Harry. A ty, Tu-Tut, uważaj, bo jeszcze raz się tak odezwiesz
i koniec z tobą. Każę Van Hayowi przesunąć wajchę na dwójkę. Tu-
Tut posłał mi uśmiech, który mówił: ale mi się udał numer, panie
Edgecombe, naprawdę mi się udał. Widząc, że wcale nie żartuję,
zrobił jednocześnie zdziwioną i żałosną minę. - Co pana ugryzło?
- zapytał.
- To wcale nie jest śmieszne - oświadczyłem. - To mnie ugryzło
i jeśli brakuje ci oleju w głowie, żeby cokolwiek zrozumieć,
zamknij lepiej jadaczkę. Srożyłem się, ale oczywiście odżywka Tu-
Tuta była śmieszna i przypuszczam, że to właśnie jeszcze bardziej
mnie rozwścieczyło. Rozejrzałem się dookoła i zobaczyłem, że
Brutal uważnie mi się przypatruje, wciąż lekko się uśmiechając. -
 Cholera - zakląłem. - Robię się chyba za stary do tej roboty. -
 Nieprawda. Jesteś w szczytowej formie, Paul - odparł.
Ani on, ani ja nie byliśmy wcale w szczytowej formie,
przynajmniej do tej roboty, i obaj o tym świetnie wiedzieliśmy.
Najważniejsze jednak, że odeszła im ochota do śmiechu. To dobrze,
nie chciałem bowiem, żeby któryś z nich przypomniał sobie jutro
w nocy bezczelną odzywkę Tu-Tuta i dostał ataku kolki. Ktoś
mógłby pomyśleć, że coś takiego - strażnik, który prowadzi
skazanego na krzesło elektryczne, skręcając się ze śmiechu - jest
po prostu niemożliwe, ale kiedy człowiek znajduje się w stresie,
wszystko może się zdarzyć. O czymś takim ludzie gadaliby przez
dwadzieścia lat. -  Będziesz cicho, Tu-Tut? - zapytałem.
- Tak - obiecał z obrażoną miną najstarszego na świecie dziecka.
Dałem Brutalowi znak głową, żeby kontynuował, a on zdjął kaptur
z tkwiącego z tyłu oparcia mosiężnego haczyka i nałożył go Tu-
Tutowi na głowę, naciągając aż do podbródka, wskutek czego
wycięty na górze okrągły otwór maksymalnie się rozszerzył.
Następnie pochylił się, wyjął z wiadra mokrą gąbkę, wcisnął w nią
palec i polizał jego czubek. Zrobiwszy to, włożył gąbkę z
powrotem. Jutro miało to wyglądać trochę inaczej. Jutro miał
wepchnąć gąbkę do środka metalowego kasku, wiszącego za oparciem.
Ale dzisiaj nie; dzisiaj nie musieliśmy moczyć staremu Tu-Tutowi
głowy. Ze stalowego kasku zwisały z obu stron paski; przypominał
trochę hełm żołnierza piechoty. Brutal nałożył go Tu-Tutowi na
głowę, zakrywając otwór w czarnym kapturze. - Wkładają mi
czapeczkę, wkładają mi czapeczkę, wkładają mi żelazną czapeczkę -
 mamrotał zduszonym głosem stary. Skórzane paski nie pozwalały
mu prawie otworzyć ust i podejrzewałem, że Brutal zaciągnął je
trochę mocniej, niż to było konieczne. - Arlenie Bitterbuck,
zgodnie z prawem tego stanu przez twoje ciało popłynie teraz prąd
elektryczny, co spowoduje zgon - oznajmił Brutus Howell, po czym
dał krok do tyłu i odwrócił się w stronę pustych krzeseł. - Niech
Bóg zlituje się nad twoją duszą. Tu-Tut, pragnąc zapewne
powtórzyć swój poprzedni komediowy sukces, zaczął podskakiwać i
miotać się na krześle. Prawdziwi klienci Starej Iskrówy prawie
nigdy tego nie robią. - Teraz się smażę! - zawołał. - Smażę się!
Smażę! Jezu! Smażę się jak indyk w brytfannie! Zobaczyłem, że
Harry i Dean w ogóle na niego nie patrzą. Odwrócili się od Starej
Iskrówy i spoglądali w stronę drzwi prowadzących do mojego
gabinetu. - Niech mnie wszyscy diabli - mruknął Harry. - Jeden
ze świadków pojawił się dzień wcześniej. W progu, ze zwiniętym
wokół łap ogonkiem, siedziała mysz, wpatrując się w nas czarnymi
jak paciorki oczyma.


5

Egzekucja się udała; jeśli istnieje w ogóle coś takiego jak
"udana egzekucja" (w co mocno wątpię), to egzekucja Arlena
Bitterbucka, członka starszyzny rezerwatu Washita, była udana.
Wódz źle zaplótł swoje warkoczyki - za bardzo trzęsły mu się ręce
- i w końcu zrobiła to porządnie i równo jego najstarsza córka,
kobieta mniej więcej trzydziestoletnia. Chciała wpleść w nie
pióra jastrzębia, jego ptaka, ale nie pozwoliłem na to. Mogły się
zająć ogniem i spłonąć. Oczywiście tego jej nie powiedziałem;
oświadczyłem po prostu, że to niezgodne z przepisami. Nie
protestowała, pochyliła tylko głowę i dotknęła palcami skroni,
żeby okazać swoje rozczarowanie i dezaprobatę. Zachowywała się
z wielką godnością, co do pewnego stopnia gwarantowało, że tak
samo zachowa się jej ojciec. Kiedy nadszedł jego czas, Wódz
opuścił celę, nie protestując i w ogóle się nie opierając.
Czasami musieliśmy im odrywać palce od krat - sam złamałem kilka
i nigdy nie zapomnę cichego trzasku, z jakim pękały - ale Wódz,
dzięki Bogu, ulepiony był z innej gliny. Przeszedł całą Zieloną
Milę aż do mojego gabinetu, gdzie ukląkł, aby pomodlić się z
bratem Schusterem, który przyjechał do nas swoim starym gruchotem
z baptystycznego kościoła Niebiańskiego Światła. Schuster
przeczytał Wodzowi kilka psalmów, a gdy doszedł do tego, w którym
jest mowa o odpoczynku przy spokojnej wodzie, Bitterbuck zaczął
płakać. Nie był to jednak zły płacz, nie histeria, w żadnym
wypadku. Wydawało mi się, że myśli o spokojnej wodzie tak czystej
i tak zimnej, że pijąc ją człowiek ma wrażenie, że przecina mu
usta. W gruncie rzeczy wolałem, kiedy trochę płakali. Martwiło
mnie, gdy tego nie robili. Wielu ludzi nie może potem podnieść
się z kolan, ale Wódz spisał się pod tym względem na medal. W
pierwszej chwili zachwiał się, tak jakby zakręciło mu się w
głowie, i Dean położył mu rękę na ramieniu, lecz Bitterbuck
zdążył tymczasem sam odzyskać równowagę i ruszyliśmy dalej.
Zajęte były prawie wszystkie krzesła. Siedzący na nich świadkowie
rozmawiali ze sobą półgłosem jak ludzie, którzy czekają na
rozpoczęcie wesela lub pogrzebu. To był jedyny moment, kiedy
Bitterbuck się zawahał. Nie wiem, czy wyprowadziła go z równowagi
jakaś konkretna osoba, czy wszyscy razem, ale usłyszałem
wzbierający w jego krtani niski jęk i poczułem, jak sztywnieje
jego ramię. Kątem oka dostrzegłem, że Harry Terwilliger szykuje
się do odcięcia Wodzowi drogi odwrotu, gdyby ten postanowił
jednak drogo sprzedać swoją skórę. Zacisnąłem dłoń na jego łokciu
i poklepałem palcem wewnętrzną stronę przedramienia. - Spokojnie,
Wodzu - powiedziałem cicho, nie poruszając prawie ustami. -
Większość tych ludzi zapamięta o tobie tylko to, w jaki sposób
odszedłeś, więc pokaż im, na co cię stać: pokaż, jak to robi
prawdziwy Washita. Zerknął na mnie i skinął lekko głową. A potem
wziął do ręki jeden z warkoczyków, które zaplotła jego córka, i
pocałował go. Spojrzałem na Brutala, który stał w pozycji na
spocznij za krzesłem, w swoim galowym mundurze z wypolerowanymi
błyszczącymi guzikami i w czapce tkwiącej pod idealnym kątem na
dużej głowie. Skinąłem mu lekko, a on dał natychmiast krok do
przodu, gotów pomóc Bitterbuckowi wspiąć się na podwyższenie,
gdyby tego potrzebował. Okazało się, że nie potrzebował. Od
chwili kiedy Bitterbuck siadł na krześle, do momentu gdy Brutal
zawołał cicho przez ramię: "Przełącz na dwójkę", nie minęła nawet
minuta. Światła ponownie przygasły, ale tylko nieznacznie; ktoś,
kto nie przyglądał im się akurat w tej chwili, mógł nie zwrócić
na to wcale uwagi. Oznaczało to, że Van Hay przesunął dźwignię
na pozycję, którą jakiś żartowniś oznaczył napisem: SUSZARKA
MABEL. Spod metalowego kasku dobiegł niski pomruk i Bitterbuck
skoczył do przodu, napinając klamry i pas przebiegający przez
jego pierś. Przy ścianie stał, obserwując go beznamiętnym
wzrokiem, lekarz o wargach tak wąskich, że przypominały
pojedynczy biały ścieg. Nie było żadnych podrygów i miotania się,
które odstawiał na próbie Tu-Tut - tylko ten jeden rzut do
przodu, podobny do silnego pchnięcia bioder, pchnięcia, które
mężczyzna wykonuje doznając potężnego orgazmu. Niebieska koszula
Wodza napięła się i między guzikami pokazały się uśmiechnięte
kawałki gołego ciała. I poczuliśmy w nozdrzach zapach. Sam w
sobie nie najgorszy, lecz wywołujący niemiłe skojarzenia. Kiedy
moja wnuczka przywozi mnie do swego domu, nigdy nie jestem w
stanie zejść do piwnicy, chociaż tam właśnie ich mały Lionel ma
elektryczną kolejkę, którą tak chętnie pobawiłby się z
pradziadkiem. Jak chyba się domyślacie, nie mam nic przeciwko
pociągom - tym, co mnie powstrzymuje, jest transformator. Ten
jego pomruk. I zapach, który czuć, kiedy się rozgrzeje. Po
wszystkich tych latach ten zapach wciąż przypomina mi Cold
Mountain. Van Hay dał nam trzydzieści sekund, po czym zamknął
dopływ prądu. Doktor podszedł bliżej i przystawił stetoskop do
piersi Bitterbucka. Świadkowie nie odzywali się teraz ani słowem.
Doktor wyprostował się i odwrócił w stronę okienka. -
Nieregularna praca serca - powiedział i skinął palcem. Usłyszał
prawdopodobnie kilka słabych uderzeń, tak samo nieistotnych jak
ostatnie podskoki zdekapitowanego kurczaka, ale lepiej było nie
ryzykować. Nie chcieliśmy, by Wódz usiadł nam nagle w połowie
tunelu na wózku i poskarżył się, że czuje się, jakby przeszedł
przez ogień. Van Hay przerzucił na trójkę i Wódz skoczył ponownie
do przodu, kołysząc się lekko na boki w objęciach prądu. Po
ponownym osłuchaniu doktor pokiwał głową. Karę śmierci wykonano.
Po raz kolejny udało nam się zniszczyć coś, czego nie
potrafiliśmy stworzyć. Kilka osób spośród publiczności znowu
zaczęło ze sobą cicho rozmawiać; większość siedziała ze
spuszczonymi głowami, gapiąc się w podłogę, jakby coś wprawiło
ich w osłupienie. Albo ogarnął ich wstyd. Harry i Dean podeszli
z noszami. Właściwie Harry'emu powinien pomóc Percy, ale Percy
nie miał o tym pojęcia, a nikt nie chciał mu powiedzieć. Ja i
Brutal załadowaliśmy na nie Wodza, nie zdejmując mu z głowy
czarnego jedwabnego kaptura, i tak szybko, jak tylko się dało,
bez wpadania w kłus, przenieśliśmy go przez drzwi prowadzące do
tunelu. Dym - zdecydowanie zbyt gęsty - wydobywał się z dziury
na czubku głowy i czuć było paskudny odór. - Rany, człowieku! -
zawołał drżącym głosem Percy. - Co to za smród? - Zejdź mi z
drogi i trzymaj się z daleka - warknął Brutal, odpychając go i
sięgając po zamontowaną przy ścianie gaśnicę - chemiczne
urządzenie starego typu, które trzeba było napompować przed
użyciem. Dean zerwał z głowy Wodza kaptur. Nie było tak źle, jak
się obawialiśmy: lewy warkoczyk Bitterbucka tlił się niczym
sterta suchych liści. - Zostaw to - przykazałem Brutalowi. Nie
chciałem zmywać później chemicznego szlamu z twarzy nieboszczyka.
Poklepałem Wodza kilka razy po skroni (Percy przez cały czas
gapił się na mnie wybałuszonymi oczyma) i warkoczyk przestał
dymić. Następnie znieśliśmy trupa po dwunastu stopniach do
tunelu. Było tam chłodno i wilgotno jak w lochu; z owalnego
sklepienia kapała woda. W świetle żarówek tkwiących w prostych
blaszanych osłonach - wykonano je w naszym więziennym warsztacie
- widać było biegnący pod szosą ceglany korytarz o długości
jakichś trzydziestu stóp. Wchodząc tu, zawsze miałem wrażenie,
że jestem bohaterem jednego z opowiadań Edgara Allana Poe. Czekał
na nas wózek. Załadowaliśmy nań ciało Bitterbucka i po raz
ostatni sprawdziłem, czy nie tlą się jego włosy. Lewy warkocz był
prawie całkowicie zwęglony i z przykrością stwierdziłem, że
niewielka wypukłość po tej stronie jego głowy zmieniła się w
poczerniały guz. Percy klepnął nieboszczyka w policzek i słysząc
głośne klaśnięcie jego dłoni, podskoczyliśmy wszyscy w miejscu.
Percy popatrzył na nas błyszczącymi oczyma i jego usta wykrzywiły
się w drwiącym uśmiechu. - Adios, Wodzu - powiedział, spoglądając
na Bitterbucka. - Mam nadzieję, że będzie ci gorąco w piekle. -
Nie mów tak - przerwał mu Brutal. W ociekającym wodą tunelu jego
głos zabrzmiał głucho i uroczyście. - Facet zapłacił za to, co
zrobił. Rachunki są wyrównane. Trzymaj od niego ręce z daleka. -
 Odwal się - mruknął Percy, ale cofnął się przestraszony, kiedy
Brutal ruszył ku niemu, rzucając za sobą cień, który rósł niczym
cień małpy w opowiadaniu o Rue Morgue. Brutal nie chwycił jednak
Percy'ego za kark. Zamiast tego złapał za wózek i zaczął go pchać
powoli ku wylotowi tunelu, gdzie na miękkim poboczu szosy czekał
karawan, którym Arlen Bitterbuck miał udać się w ostatnią podróż.
Twarde gumowe kółka wózka skrzypiały głośno, tocząc się po
deskach; jego cień sunął po cegłach, na zmianę to rosnąc, to
malejąc, to rosnąc, to malejąc. Dean i Harry ujęli za skraj
prześcieradła i nasunęli je na twarz Wodza, która zaczęła już
przybierać ten nieokreślony woskowy odcień wszystkich martwych
twarzy, w równym stopniu niewinnych, jak obarczonych winą.


6

Kiedy miałem osiemnaście lat, wujek Paul, po którym otrzymałem
imię, zmarł na zawał serca. Rodzice zabrali mnie ze sobą do
Chicago, żebym wziął udział w pogrzebie i odwiedził krewnych
ojca, których wielu w ogóle nie znałem. Nie było nas w domu
prawie przez miesiąc. Podróż okazała się ciekawa, potrzebna i
pełna wrażeń, z drugiej jednak strony wspominam ją jako koszmar.
Byłem wówczas bez pamięci zakochany w dziewczynie, z którą miałem
wziąć ślub dwa tygodnie po moich dziewiętnastych urodzinach.
Pewnej nocy, gdy moja tęsknota zapłonęła niepowstrzymanym ogniem
w sercu i umyśle (no dobrze, w porządku, również w moich
lędźwiach), napisałem do niej list, który chyba nie miał końca.
Przelałem na papier wszystkie swoje uczucia i nawet nie
próbowałem przeczytać tego, co napisałem, bałem się bowiem, że
tchórzostwo każe mi go podrzeć. Nie podarłem go i kiedy jakiś
trzeźwy głos ostrzegał mnie, że szaleństwem będzie wysyłanie
takiego listu, że podaję w nim jak, na dłoni swoje nagie serce,
zignorowałem te ostrzeżenia z typową młodzieńczą beztroską, która
nie dba o konsekwencje tego, co się robi. Zastanawiałem się
często, czy Janice zachowała ten list, nigdy jednak nie miałem
odwagi jej o to zapytać. Jedno wiem na pewno: nie znalazłem go,
przeglądając jej rzeczy po pogrzebie. To jednak oczywiście o
niczym nie świadczy. Przypuszczam, że nie zapytałem jej, ponieważ
bałem się odkryć, iż spalenie listu znaczy dla niej mniej niż dla
mnie. Miał cztery strony; myślałem, że nigdy w życiu nie napiszę
czegoś dłuższego, a teraz patrzcie. Tyle zapisałem już kartek i
wciąż nie widać końca. Gdybym wiedział, że zrobi się z tego taka
długa historia, być może w ogóle bym jej nie zaczął. Nie zdawałem
sobie sprawy, ile furtek otwiera sam akt pisania - tak jakby
stare wieczne pióro mojego ojca nie było wcale piórem, lecz
jakimś dziwnym wytrychem. Najlepszym przykładem tego, o czym
mówię, jest chyba ta mysz: Matros Willy, Pan Dzwoneczek, mysz
Francuza. Zanim zacząłem pisać, nigdy nie uświadamiałem sobie,
jak ważną odgrywa rolę. Weźmy choćby to, jak wydawała się szukać
Delacroix jeszcze przed jego pojawieniem się na bloku - nie
sądzę, bym zdawał sobie z tego sprawę, w każdym razie nim
zacząłem pisać i odświeżać pamięć. Chodzi o to, że nie miałem
chyba pojęcia, jak daleko będę się musiał cofnąć, aby opowiedzieć
wam o Johnie Coffeyu, ani na jak długo będę musiał go zostawić
tam w celi - mężczyznę tak wielkiego, że nogi nie tylko wystawały
mu z pryczy, lecz zwisały aż do samej podłogi. Nie chcę, żebyście
o nim zapomnieli, dobrze? Chcę, byście pamiętali, że tam leży,
gapiąc się w sufit, roniąc w milczeniu łzy albo zakrywając twarz
rękoma. Chcę, żebyście słyszeli jego westchnienia załamujące się
niczym szloch i jęki zdławione łzami. To nie były typowe odgłosy
udręki i żalu, jakie słyszeliśmy na bloku E: ochrypłe krzyki,
przebijane okruchami skruchy; podobnie jak jego wiecznie mokre
oczy nie były przejawem tego rodzaju cierpienia, z którym
mieliśmy do czynienia na co dzień. W pewnym sensie - wiem
oczywiście, jak głupio to może zabrzmieć, ale nie warto łapać za
pióro, jeśli człowiek nie chce powiedzieć szczerze, co mu leży
na sercu - w pewnym sensie można było zatem odnieść wrażenie, że
trapi go smutek całego świata, coś zbyt wielkiego, by dało się
kiedykolwiek ukoić. Czasami rozmawiałem z nim, tak jak ze
wszystkimi - wspomniałem już chyba, że rozmowy były najważniejszą
częścią naszej pracy - i próbowałem pocieszyć. Nie sądzę, żeby
mi się to kiedykolwiek udało, i gdzieś w głębi serca cieszyłem
się, że cierpi. Czułem, że zasługuje na to, żeby cierpieć.
Zastanawiałem się nawet czasami, czy nie zatelefonować do
gubernatora (albo nakłonić Percy'ego, żeby to zrobił - to był w
końcu jego, a nie mój cholerny wujek) i poprosić o odroczenie
egzekucji. Nie powinniśmy go na razie pozbawiać życia,
powiedziałbym. Ten czyn ciągle zbyt bardzo go boli, zbyt mocno
go gryzie, wbija mu się we flaki niczym ostry rzeźnicki nóż.
Dajmy mu jeszcze dziewięćdziesiąt dni, wasza ekscelencjo. Niech
dalej wymierza sobie karę, której my nie potrafimy wymierzyć.
Chciałbym, żebyście takiego właśnie Johna Coffeya zachowali w
pamięci, gdy skończę pisać to, co zacząłem; leżącego na pryczy
Johna Coffeya, który bał się ciemności i być może nie bez racji,
bo czyż nie czekały tam na niego dwie postaci z jasnymi kręconymi
włosami - już nie dwie małe dziewczynki, ale mściwe harpie? Johna
Coffeya, z którego oczu zawsze płynęły łzy niczym krew z rany,
co nigdy nie zdoła się zabliźnić.


7

Tak więc Wódz przeniósł się na tamten świat, a Prezes na blok C,
gdzie zakwaterowana była w Cold Mountain większość ze stu
pięćdziesięciu więźniów odsiadujących dożywocie. W jego przypadku
trwało to dwanaście lat. W tysiąc dziewięćset czterdziestym
czwartym roku utopiono go w więziennej pralni. Nie w Cold
Mountain; więzienie w Cold Mountain zamknięto w trzydziestym
trzecim. Nie sądzę, żeby miało to większe znaczenie dla więźniów;
pudło to pudło, jak powiadają starzy garownicy, a Stara Iskrówa
działała zapewne tak samo skutecznie w osobnym murowanym
pomieszczeniu, jak w naszej szopie w Cold Mountain. Co do
Prezesa, to ktoś wepchnął go twarzą do pojemnika z płynem do
prania na sucho i przez jakiś czas tam przytrzymał. Kiedy go w
końcu wyciągnęli, nie miał prawie zupełnie twarzy. Musieli
ustalać tożsamość na podstawie odcisków palców. W gruncie rzeczy
lepsza śmierć czekałaby go chyba na naszym krześle, ale wtedy nie
przeżyłby tych dodatkowych dwunastu lat. Wątpię jednak, czy
wielce je sobie cenił w ostatniej minucie życia, gdy jego płuca
uczyły się, jak oddychać hexlitem i czystym ługiem. Nigdy nie
złapali tego, kto go wepchnął. Nie pracowałem już wtedy w
więziennictwie, ale Harry Terwilliger wyjaśnił mi wszystko w
liście. "Nie dostał czapy - napisał - głównie dlatego, że był
biały, ale co się odwlecze, to nie uciecze. Myślę o tym jak o
długim odroczeniu egzekucji, która w końcu się odbyła". Po
odejściu Prezesa mieliśmy na bloku E trochę spokoju. Harry'ego
i Deana przeniesiono tymczasowo gdzie indziej i przez jakiś czas
na Zielonej Mili byłem tylko ja, Brutal i Percy. Co właściwie
oznacza, że byliśmy we dwójkę, ja i Brutal, ponieważ Percy
trzymał się na ogół z boku. Powiadam wam, ten młody człowiek był
geniuszem w wynajdywaniu zajęć, których nie mógł wykonać. Harry
i Dean wpadali co jakiś czas, jak mówił Harry, "na pogaduchy"
(ale tylko kiedy na dyżurze nie było Percy'ego). W trakcie tych
spotkań wielokrotnie pojawiała się również nasza mysz. Karmiliśmy
ją, a ona siedziała na podłodze, dostojna niczym król Salomon,
obserwując nas błyszczącymi jak paciorki oczyma. To były fajne
tygodnie, spokojne i łatwe, mimo obecności Percy'ego, który stale
przytruwał nam tyłek. Ale wszystko co dobre, szybko się kończy
i któregoś deszczowego poranku w końcu lipca - czy wspomniałem
już, jak deszczowe i wilgotne było to lato? - wszedłem do pustej
celi i usiadłem na pryczy, która miała się wkrótce stać pryczą
Eduarda Delacroix. Jego przybyciu towarzyszył niespodziewany
łomot. Drzwi na dwór otworzyły się na oścież, podłogę zalała
smuga światła i zaraz potem usłyszałem brzęk łańcuchów i
przerażony głos mamroczący coś w żargonie, w którym słowa
angielskie przeplatały się z francuszczyzną z Luizjany
(więźniowie Cold Mountain nazywali go da bayou). - Hej! Przestań!
Na litość boską! Przestań, Percy! - krzyczał Brutal. Zerwałem się
na nogi, czując, jak serce wyskakuje mi z piersi. Przed nastaniem
Percy'ego tego rodzaju hałasy prawie nigdy się nie zdarzały na
naszym bloku; pojawiły się wraz z nim niczym brzydki zapach. -
Zapierdalaj szybciej, ty zasrana francuska cioto! - darł się
Percy, kompletnie ignorując Brutala. Po chwili pojawił się w
progu, ciągnąc za ramię faceta niewiele większego od drewnianego
kręgla. W drugiej ręce trzymał swoją hikorową pałkę. Zęby
wyszczerzył we wściekłym grymasie i miał twarz czerwoną jak
burak, lecz nie wyglądał wcale na nieszczęśliwego. Delacroix
próbował dotrzymać mu kroku, ale miał na kostkach kajdany i bez
względu na to, jak szybko szurał nogami, Percy wlókł go jeszcze
szybciej. Wybiegłem z celi w samą porę, żeby podtrzymać Francuza
w chwili, gdy padał na podłogę, i w ten właśnie sposób zawarliśmy
znajomość. Percy okrążył go z podniesioną pałką, lecz złapałem
go za ramię. Brutal dołączył do nas, tak samo zaskoczony i
zdezorientowany jak ja. - Niech m'sieu nie pozwoli mnie bić -
bełkotał Delacroix. - S'il vous pla"t, s'il vous pla"t! - Daj mi
go tu, daj mi go! - wrzeszczał Percy. Nagle wyrwał mi się i
zaczął bić Delacroix po ramionach. Francuz podniósł ręce do góry
i pałka tłukła go teraz po rękawach niebieskiej więziennej
koszuli. Obejrzałem go później wieczorem i facet miał sińce na
całym ciele. Od ich widoku zrobiło mi się niedobrze. Był mordercą
i nikt nie miał zamiaru głaskać go po główce, ale nie tak
załatwialiśmy te sprawy na bloku E. Przynajmniej dopóki nie
pojawił się Percy. - Dosyć tego! - ryknąłem. - Przestań! O co tu
w ogóle chodzi? Próbowałem wcisnąć się między Delacroix i
Percy'ego, ale na niewiele się to zdało. Pałka Percy'ego wciąż
śmigała raz z jednej, raz z drugiej strony. Wiedziałem, że
prędzej czy później trafi mnie zamiast Francuza i wtedy
przetrzepię mu tyłek bez względu na to, kim był jego wujek. Nie
zdołam się powstrzymać, a Brutal chętnie mi pomoże. Właściwie
żałuję, że tego nie zrobiliśmy. Nie doszłoby dzięki temu do
różnych gorszych rzeczy, które zdarzyły się później. - Ty zasrany
pedale! Nauczę cię trzymać ręce przy sobie, ty parszywa cioto! -
 ryczał Percy. Trzask! Prask! Delacroix krwawił teraz z ucha i
wrzeszczał jak zarzynany prosiak. Przestałem go nieudolnie
osłaniać, złapałem za ramię i pchnąłem do celi, gdzie padł twarzą
na pryczę. Percy zatańczył wokół mnie i zdzielił go po raz
ostatni w tyłek, można powiedzieć, na pożegnanie. A potem Brutal
złapał go za rękę - Percy'ego, nie Delacroix - i odciągnął na
drugą stronę korytarza. Zamknąłem drzwi celi i odwróciłem się do
Percy'ego. Szok i osłupienie walczyły we mnie z czystą furią.
Percy spędził już z nami kilka miesięcy, dosyć, żebyśmy
zorientowali się, że go nie lubimy, a jednak dopiero teraz
zrozumiałem w pełni, jak bardzo jest nieobliczalny. Wpatrywał się
we mnie nie bez pewnego lęku - w głębi duszy był tchórzem, nigdy
nie miałem co do tego żadnych wątpliwości - lecz mimo to wierzył,
że chronią go jego koneksje. I nie mylił się. Przypuszczam, że
pewni ludzie nigdy tego nie zrozumieją, nawet po tym wszystkim,
co tutaj napisałem, ale ci ludzie znają Wielki Kryzys wyłącznie
z podręczników historii. Dla kogoś, kto pamięta tamte czasy, te
dwa słowa były czymś więcej niż tylko książkowym określeniem.
Jeśli miałeś stałą robotę, trzymałeś się jej, bracie, rękami i
nogami. Twarz Percy'ego leciutko pobladła, lecz policzki miał
wciąż zaróżowione. Włosy, zaczesane normalnie do tyłu i lśniące
brylantyną, opadły mu na czoło. - Co cię, u Boga Ojca, napadło?!
- wrzasnąłem. - Nigdy jeszcze... nigdy! nie pobito na moim bloku
więźnia. - Mały skurwysyn próbował złapać mnie za jaja, kiedy
wyciągałem go z furgonetki - wyjaśnił Percy. - Zasłużył sobie na
to i jeszcze ode mnie oberwie. Zdumienie odebrało mi przez chwilę
mowę. Nie sądziłem, by najbardziej nawet agresywny
homoseksualista był w stanie zrobić to, co przed chwilą opisał
Percy. Przeprowadzka do okratowanego apartamentu przy Zielonej
Mili nie wprawiała w lubieżny nastrój nawet największych
zboczeńców. Spojrzałem na Delacroix, który kulił się na swojej
pryczy i wciąż zasłaniał twarz rękoma. Miał kajdanki na rękach
i łańcuch między nogami. - Wynoś się stąd - powiedziałem do
Percy'ego. - Porozmawiam z tobą później. - Czy to znajdzie się
w twoim raporcie? - zapytał wojowniczo. - Bo jeśli nie, sam o tym
napiszę. Nie miałem ochoty pisać na niego raportu. Chciałem
tylko, żeby zszedł mi z oczu, i powiedziałem mu to. - Sprawa jest
zakończona - stwierdziłem. Brutal spojrzał na mnie z dezaprobatą,
ale zignorowałem to. - No już, zjeżdżaj stąd. Idź do biura i
powiedz, że kazałem ci czytać listy i pomagać w sortowni. -
Jasne. - Percy odzyskał już zimną krew albo ten swój durny tupet,
który zastępował mu zimną krew. Odgarnął włosy z czoła - miał
miękkie, białe i drobne dłonie kilkunastoletniej dziewczyny - i
podszedł do celi Francuza. Delacroix zobaczył go i skurczył się
jeszcze bardziej na pryczy, mamrocząc coś w swojej mieszance
angielskiego i łamanego francuskiego. - Jeszcze z tobą nie
skończyłem, Pierre - syknął Percy i nagle skulił ramiona, czując
na ramieniu wielką dłoń Brutala. - Owszem, skończyłeś -
powiedział Brutal. - A teraz zmykaj stąd w podskokach. - Nie uda
ci się mnie nastraszyć - mruknął Percy i spojrzał na mnie. -
Żadnemu z was - dodał. A jednak nastraszyliśmy go; widać to było
wyraźnie w jego oczach i to czyniło go jeszcze bardziej
niebezpiecznym. Facet taki jak Percy sam nie wiedział, co ma
zamiar zrobić w następnej minucie. Wtedy właśnie obrócił się na
pięcie i ruszył zamaszystym aroganckim krokiem w stronę wyjścia.
Pokazał światu, co czeka każdego śmiałka, który spróbuje złapać
go za jaja, i opuszczał pole bitwy jako zwycięzca. Odwróciłem się
do Francuza i palnąłem swoją rutynową mowę o tym, jak słuchamy
radia - na bloku ulubionymi audycjami były: Make Believe Ballroom
i Our Gal Sunday - i jak będziemy go dobrze traktować, jeśli on
odwzajemni się nam tym samym. Ta krótka homilia nie była chyba
moim największym życiowym sukcesem. Delacroix zanosił się przez
cały czas głośnym płaczem, kuląc się na swojej pryczy i opierając
o ścianę, jakby chciał się w nią wprasować. Kurczył się ze
strachu za każdym razem, kiedy wykonywałem jakiś ruch i nie
sądzę, żeby dotarło do niego więcej niż jedno słowo z sześciu,
które wypowiadałem. W najlepszym wypadku. Nie wydaje mi się
zresztą, żeby cała ta homilia miała wiele sensu. Piętnaście minut
później podszedłem do biurka, przy którym siedział - liżąc czubek
ołówka - wstrząśnięty Brutus Howell. - Może przestaniesz to
robić, nim się zatrujesz, na litość boską? - zapytałem. - Jezu
wszechmogący - jęknął, odkładając ołówek. - Nigdy już nie chcę
mieć takiej awantury przy przyjmowaniu więźnia na blok. - Mój
tato zawsze powtarzał, że nieszczęścia chodzą trójkami -
powiedziałem. - Mam nadzieję, że twój stary nie wiedział, o czym
mówi - odparł Brutal, ale oczywiście nie miał racji. Zdarzyło się
małe nieporozumienie, kiedy przywieźli Johna Coffeya, i prawdziwe
piekło, gdy przybył do nas Dziki Bill; to śmieszne, ale
nieszczęścia chyba rzeczywiście chodzą trójkami. Wkrótce opowiem
o tym, jak zawarliśmy bliższą znajomość z Dzikim Billem, który
podczas transportu do celi próbował popełnić morderstwo; teraz
tylko o tym napomykam. - Co to za historia z łapaniem Percy'ego
za jaja? - zapytałem. Brutal parsknął śmiechem.
- Delacroix miał skute nogi i głupi Percy po prostu za szybko go
pociągnął. Wysiadając z furgonetki, potknął się i wyciągnął przed
siebie ręce, jak zrobiłby każdy, żeby nie upaść. Jedną z nich
dotknął w kroku Percy'ego. Zupełnie przypadkowo. - Myślisz, że
Percy nie zdawał sobie z tego sprawy? Może potrzebował tylko
jakiegoś pretekstu, bo miał wielką ochotę go spałować? Pokazać,
kto tu jest panem? Brutal pokiwał powoli głową.
- Tak. Chyba masz rację.
- Musimy na niego uważać - oświadczyłem, przeczesując palcami
włosy. Tak jakby i bez tego nasza robota nie była dość męcząca. -
 Boże, jak ja tego nienawidzę. Jak ja go nienawidzę. - Ja też.
I wiesz, co ci jeszcze powiem, Paul? Zupełnie go nie rozumiem.
Ma znajomości, to jasne, ale dlaczego użył ich, żeby dostać
robotę na naszej pierdolonej Zielonej Mili? I w ogóle w
więziennictwie? Dlaczego nie zatrudnił się jako goniec w stanowym
senacie albo jako woźny, który pilnuje terminarza spotkań jego
ekscelencji? Rodzinka na pewno załatwiłaby mu coś lepszego, gdyby
tylko poprosił. Po co tutaj przyszedł? Potrząsnąłem głową. Nie
wiedziałem. Nie miałem wówczas pojęcia o wielu rzeczach.
Przypuszczam, że byłem naiwny.


8

Po tych zajściach sytuacja przynajmniej na jakiś czas się
unormowała. W stolicy hrabstwa prokuratura przygotowywała proces
Johna Coffeya, a szeryf Homer Cribus przebąkiwał, że niewielki
tłumek oburzonych obywateli mógłby przyśpieszyć działanie wymiaru
sprawiedliwości. Nic z tego do nas nie docierało; na bloku E nikt
nie interesował się wiadomościami z pierwszych stron gazet. Życie
na Zielonej Mili przypominało w pewnym sensie pobyt w
dźwiękoszczelnym pomieszczeniu. Z zewnętrznego świata dochodziły
nas od czasu do czasu pomruki, które mogły być odgłosami
eksplozji, i na tym koniec. Prokuratura nie śpieszyła się z
Johnem Coffeyem; chcieli mieć stuprocentowy wyrok. Percy
kilkakrotnie próbował dokuczać Delacroix i za drugim razem
odciągnąłem go na bok i kazałem zameldować się w moim gabinecie.
Nie była to pierwsza ani ostatnia rozmowa, jaką z nim odbyłem,
ale wtedy chyba najlepiej udało mi się zrozumieć, co to za facet.
Percy miał serce okrutnego chłopca, który idzie do zoo nie po to,
aby oglądać zwierzęta, ale by móc obrzucać je kamieniami w
klatkach. - Trzymaj się od niego z daleka, słyszysz? -
przykazałem. - Jeśli nie wydam ci innego polecenia, po prostu się
do niego nie zbliżaj. Percy odgarnął włosy do tyłu, a potem
przygładził je swoimi małymi dziewczęcymi dłońmi. Ten chłopak po
prostu uwielbiał swoje loczki. -  Nie zrobiłem mu nic złego.
Pytałem tylko, co czuje człowiek, który spalił kilkoro małych
dzieci - odparł, posyłając mi niewinne spojrzenie. - Skończ z
tym, bo będę musiał napisać raport.
Roześmiał mi się w twarz.
- Pisz, ile chcesz. A potem ja napiszę swój raport. Tak jak ci
powiedziałem, kiedy go przywieźli. Zobaczymy, czyje będzie na
wierzchu. Pochyliłem się do przodu, oparłem ręce na biurku i
przemówiłem do niego tonem, który, miałem nadzieję, brzmiał jak
ton kumpla udzielającego dobrej rady. - Brutus Howell specjalnie
za tobą nie przepada - oznajmiłem. - A kiedy za kimś nie
przepada, pisze własny raport. Nie włada, jak wiesz, zbyt dobrze
piórem. Liże bez końca ten swój ołówek i dlatego lubi czasem
napisać raport pięściami. Rozumiesz chyba, co mam na myśli?
Percy'emu spełzł z ust pogardliwy uśmieszek.
- Co chcesz przez to powiedzieć? - zapytał.
- Dokładnie to, co słyszałeś. A jeśli powtórzysz któremuś ze
swoich znajomych treść tej rozmowy, powiem, że wszystko
zmyśliłeś. Pamiętaj, że staram się być twoim przyjacielem, Percy
- dodałem, posyłając mu szczere spojrzenie. - Mówią, że mądrej
głowie dość dwie słowie. A w ogóle dlaczego tak się uwziąłeś na
Delacroix? On nie jest tego wart. Rozmowa przyniosła rezultat.
Przez jakiś czas było spokojnie. Kilka razy wysyłałem nawet
Percy'ego razem z Harrym lub Deanem do łaźni, kiedy Delacroix
brał zgodnie z grafikiem prysznic. Wieczorem puszczaliśmy radio
i Delacroix zaczął się przyzwyczajać do panującego na bloku E
reżimu. Mieliśmy spokój. A potem, którejś nocy, usłyszałem, jak
się śmieje.
Za biurkiem strażnika dyżurnego siedział Harry Terwilliger i
wkrótce on także zaczął rechotać. Wyszedłem z gabinetu i ruszyłem
korytarzem, żeby zobaczyć, co ich tak ubawiło. - Pan patrzy,
kapitanie - powiedział Delacroix na mój widok. - Oswoiłem mysz.
To był Matros Willy. Wszedł do celi Delacroix. Więcej: siedział
na ramieniu Francuza i spoglądał na nas chłodno przez kraty
małymi, czarnymi jak paciorki oczyma. Ogonek zawinął wokół łap
i sprawiał wrażenie całkowicie wyluzowanego. Co do Delacroix,
nikt nie zgadłby, że to ten sam facet, który niespełna tydzień
wcześniej siedział skulony i roztrzęsiony na swojej pryczy.
Wyglądał zupełnie jak moja córka, kiedy schodziła na dół w
gwiazdkowy poranek i jej wzrok padał na leżące pod choinką
prezenty. -  Patrzcie - powiedział.
Mysz siedziała na jego prawym ramieniu. Delacroix wyprostował
lewą rękę, a wtedy mysz wdrapała się po jego włosach (które
przynajmniej z tyłu były wystarczająco gęste) na głowę i zbiegła
na drugą stronę. Delacroix chichotał, kiedy jej ogonek połachotał
go w kark. Mysz dobiegła aż do nadgarstka, a potem zawróciła i
siadła na jego lewym barku, ponownie zawijając ogon wokół łap. -
 Niech mnie szlag - mruknął Harry.
- Nauczyłem ją tego - stwierdził z dumą Delacroix. Guzik prawda,
pomyślałem, ale nie odezwałem się ani słowem. - Nazywa się Pan
Dzwoneczek. - Akurat - zaprotestował wesoło Harry. - To Matros
Willy, jak ta mysz w kreskówce. Nazwał ją tak pan Howell. - To
Pan Dzwoneczek - powtórzył Delacroix. W każdej innej sprawie
gotów był zgodzić się na wszystko, czego od niego wymagano, gdy
jednak chodziło o imię tej myszy, był uparty jak muł. - Szepnął
mi to do ucha. Ma pan może dla niego jakieś pudełko, kapitanie?
Czy mógłbym dostać pudełko dla mojej myszki, żeby z nią razem
spać? - Jego głos przybrał przymilny ton, który słyszałem już
tysiące razy przedtem. - Postawię je pod pryczą i Pan Dzwoneczek
nigdy nie sprawi żadnego kłopotu, przysięgam. - Twój angielski
cholernie się poprawia, kiedy tylko czegoś chcesz - powiedziałem,
chcąc zyskać na czasie. - Uważaj - szepnął Harry, trącając mnie
łokciem. - Zaraz będzie draka. Percy, który nadszedł korytarzem,
nie wydawał się jednak skłonny do wszczynania awantur. Nie
poprawiał fryzury rękoma, nie majstrował przy swojej pałce i miał
rozpięty najwyższy guzik u koszuli. Po raz pierwszy zobaczyłem
go nie dopiętego i zdumiewające było, ile może spowodować tak
mała zmiana. Najbardziej uderzył mnie wyraz jego twarzy. Malował
się na niej spokój. Nie pogoda ducha - nie sądzę, żeby Percy
Wetmore wiedział, co to jest pogoda ducha - ale spokój człowieka,
który odkrył, że jeśli tylko chwilę zaczeka, otrzyma to, czego
pragnie. W zaskakujący sposób różnił się od młodego człowieka,
którego zaledwie przed kilkoma dniami musiałem postraszyć
pięściami Brutusa Howella. Delacroix wcale tego nie zauważył;
przywarł do ściany swojej celi i podciągnął kolana pod brodę.
Oczy otworzył tak, że wydawały się zajmować połowę twarzy. Mysz
skoczyła mu na głowę i usiadła na łysinie. Nie wiem, czy
pamiętała, że ma powody nie ufać Percy'emu, na pewno jednak
sprawiała takie wrażenie. Najprawdopodobniej reagowała po prostu
na strach małego Francuza. - No, no - mruknął Percy. - Wygląda
na to, że znalazłeś sobie kumpla, Eddie. Delacroix chciał coś
powiedzieć - zapewne, co czeka Percy'ego, jeśli wyrządzi krzywdę
jego nowemu przyjacielowi - ale nie wydobył z siebie ani słowa.
Zaczęła mu tylko drżeć dolna warga. Siedzący na czubku jego głowy
Pan Dzwoneczek nie drżał. Siedział zupełnie bez ruchu z tylnymi
łapkami wplecionymi we włosy Francuza i przednimi rozstawionymi
na jego łysej czaszce, wpatrując się w Percy'ego, najwyraźniej
mierząc go wzrokiem. Tak, jak mierzy się wzrokiem starego wroga.
Percy spojrzał na mnie.
- Czy to nie ta sama mysz, którą wtedy goniłem? Ta, która mieszka
w izolatce? Pokiwałem głową. Doszedłem do wniosku, że Percy nie
widział świeżo przechrzczonego Pana Dzwoneczka od czasu ostatniej
pogoni; teraz w każdym razie nie miał go chyba ochoty ścigać. -
Tak, ta sama - potwierdziłem. - Tyle że Delacroix twierdzi, iż
nie nazywa się Matros Willy, ale Pan Dzwoneczek. Mówi, że
szepnęła mu to do ucha. - Widocznie mu szepnęła - odparł Percy. -
 Cuda się zdarzają, prawda? - Myślałem, że wyjmie pałkę i zacznie
nią walić o kraty, żeby pokazać Delacroix, kto tu rządzi, ale on
stał, wytrzeszczając gały i podpierając się pod boki. - Delacroix
prosił właśnie o jakieś pudełko - podjąłem, choć za nic w świecie
nie potrafiłbym wytłumaczyć, dlaczego to robię. - Uważa chyba,
że ta mysz mogłaby w nim spać. Że mógłby ją oswoić. - Starałem
się, żeby w moim głosie zabrzmiał .sceptycyzm, i miałem lepszego
nosa niż Harry, który posłał mi zdumione spojrzenie. - Co o tym
sądzisz, Percy? - Myślę, że którejś nocy nasra mu na głowę i
ucieknie - stwierdził spokojnie Percy - ale tego widać właśnie
chce nasz Francuz. Zauważyłem niedawno ładne pudełko od cygar na
wózku Tu-Tuta, nie wiem jednak, czy je odstąpi. Będzie pewnie za
nie chciał pięć albo nawet dziesięć centów. Spojrzałem ukradkiem
na Harry'ego i zobaczyłem, że opadła mu szczęka. Przemiana, jaka
zaszła w Percym, nie była może tak niesamowita jak ta, której
doznał Ebenezer Scrooge po nocy spędzonej z duchami, ale różnica
nie rzucała się specjalnie w oczy. Percy nachylił się i wsadził
twarz między kraty. Francuz skurczył się jeszcze bardziej. Gdyby
mógł, rozpłaszczyłby się na ścianie, przysięgam. - Masz piątaka
albo dziesiątkę, żeby zapłacić za pudełko od cygar, ty złamasie?
- zapytał go Percy. - Mam cztery centy - odparł Delacroix. -
Zapłacę za pudełko, jeśli jest dobre. S'il est bon. - Wiesz, co
ci powiem? - podjął Percy. - Jeśli ten stary bezzębny alfons
sprzeda ci pudełko marki Corona za cztery cenciaki, zwinę trochę
waty z ambulatorium, żebyś mógł je wyścielić. Nim się z nami
rozstaniesz, urządzimy tu prawdziwy mysi Hilton. Mam napisać
raport z egzekucji Bitterbucka - dodał, zwracając się do mnie. -
 Czy masz u siebie jakieś pióro, Paul? - Naturalnie - odparłem. -
 A także odpowiednie formularze. W górnej lewej szufladzie. - To
cudownie - stwierdził i odszedł zamaszystym krokiem do mojego
gabinetu. Harry i ja spojrzeliśmy na siebie.
- Zachorował czy co? - zapytał Harry. - A może poszedł do swojego
lekarza i dowiedział się, że zostały mu tylko trzy miesiące
życia? Odpowiedziałem, że nie mam najmniejszego pojęcia, co się
stało. I rzeczywiście przez jakiś czas nie miałem pojęcia, ale
w końcu mnie oświeciło. A kilka lat później odbyłem podczas
kolacji interesującą rozmowę z Halem Mooresem. W tym czasie
mogliśmy już swobodnie rozmawiać; Hal przeszedł na emeryturę, a
ja pracowałem w poprawczaku. To była jedna z tych kolacyjek,
kiedy człowiek za dużo pije, za mało je i za wiele mówi. Hal
oznajmił, że Percy przyszedł do niego, skarżąc się na mnie i w
ogóle na stosunki panujące na bloku. Było to zaraz po tym, jak
przyjechał do nas Delacroix i ja z Brutalem powstrzymaliśmy
Percy'ego przed pobiciem Francuza na śmierć. Najbardziej uraziło
drania to, że powiedziałem, by zszedł mi z oczu. Nie rozumiał,
jak ktoś miał czelność odezwać się w ten sposób do krewnego
gubernatora. Moores powstrzymywał burzę dopóty, dopóki mógł, a
kiedy stało się jasne, że Percy będzie się starał wykorzystać
swoje znajomości, aby udzielono mi nagany albo w najlepszym razie
przesunięto na inny blok, wezwał go do swojego gabinetu i
oświadczył, że jeśli przestanie kołysać łodzią, on, Moores,
osobiście dopilnuje, by kierował egzekucją Eduarda Delacroix.
Obiecał mu, że będzie stał tuż obok krzesła. Ja miałem jak zwykle
czuwać nad wszystkim, ale świadkowie nie musieli o tym w ogóle
wiedzieć: będą przekonani, że kotyliona prowadzi osobiście pan
Percy Wetmore. Moores nie obiecywał nic ponad to, co już
wcześniej przedyskutowaliśmy i na co przystałem, ale Percy nie
miał o tym pojęcia. Zgodził się nie składać na mnie skargi i
atmosfera na bloku E znacznie się poprawiła. Zgodził się nawet
na to, by Delacroix zatrzymał w charakterze udomowionego
zwierzątka jego starą nemezis. To zdumiewające, jak bardzo pewni
ludzie potrafią się zmienić, jeśli tylko przyświeca im jakiś cel.
Percy'emu wystarczyło, że dyrektor Moores pozwolił mu pozbawić
życia małego łysiejącego Francuza.


9

Tu-Tut uważał, że cztery centy to zdecydowanie za mało za
pierwszorzędne pudełko po cygarach marki Corona i miał chyba
rację - pudełka po cygarach cieszyły się w więzieniu wielkim
powodzeniem. Można było w nich przechowywać tysiące różnych
przedmiotów, ładnie pachniały i przypominały naszym klientom
życie na wolności. Chyba dlatego, że w więzieniu wolno było palić
papierosy, ale nie cygara. Dean Stanton, który wrócił już na
blok, dorzucił jednego centa i ja dałem tyle samo. Kiedy Tu-Tut
mimo wszystko nie dawał się przekonać, wziął go w obroty Brutal.
Najpierw powiedział mu, żeby nie był takim dusigroszem, następnie
obiecał, że on, Brutus Howell, osobiście odda Tu-Tutowi pudełko
nazajutrz po egzekucji Delacroix. - Sześć centów to może
rzeczywiście za mało, gdybyśmy mówili o kupnie - stwierdził. -
Ale musisz przyznać, że to wspaniała cena za wypożyczenie. Eddie
przejdzie Milę za miesiąc, najdalej za sześć tygodni. Człowieku,
zanim zdążysz się obejrzeć, będziesz miał to pudełko z powrotem
na swoim wózku. - Jakiś sędzia o miękkim sercu może mu dać
odroczenie i facet zaśpiewa jeszcze nam piosenkę o starych
znajomych - mruknął Tu-Tut, w gruncie rzeczy jednak wiedział, że
to nieprawda, a Brutal wiedział, że on wie. Stary Tu-Tut popychał
swój oklejony cytatami z Biblii wózek w czasach, gdy pocztę
dostarczali jeszcze posłańcy na kucykach, i miał licznych
informatorów - jak sądziłem wówczas, o wiele lepszych niż nasi.
Wiedział, że Delacroix nie ma co liczyć na sędziego o miękkim
sercu i że jedyną nadzieję może pokładać w gubernatorze, który
nie ułaskawiał raczej podpalaczy, mających na sumieniu pół tuzina
jego wyborców. - Jeśli nawet nie dostanie odroczenia, ta mysz
będzie srała do pudełka aż do października, może nawet do Święta
Dziękczynienia - nie dawał za wygraną, ale Brutal widział, że
jego opór słabnie. - Kto kupi pudełko, które jakaś mysz używała
jako ubikacji? - Trzymajcie mnie, bo padnę - jęknął Brutal. - To
najgłupsza rzecz, jaką w życiu słyszałem, Tu-Tut. Po pierwsze
Delacroix tak zadba o to pudełko, że będziesz mógł z niego jeść
niedzielny obiad. Tak strasznie kocha tę mysz, że wyliże je do
czysta, jeśli zajdzie taka potrzeba. - Nie chcę tego słuchać -
przerwał mu Tu-Tut, marszcząc nos. - Po drugie - podjął Brutal -
 mysie bobki to nic strasznego. Są twarde jak śrut, drobny śrut
na ptaki. Można je od razu wytrząsnąć. Nie ma się czym
przejmować. Stary Tu-Tut był zbyt rozsądny, żeby protestować.
Spędził dość czasu na świeżym powietrzu, by wiedzieć, kiedy może
wystawić twarz na bryzę, a kiedy schować się przed huraganem. Nie
był to jeszcze huragan, ale my, mundurowi, polubiliśmy tę mysz
i przypadł nam do gustu pomysł, żeby zamieszkała razem z
Delacroix, a to oznaczało, że Tu-Tut musi stawić czoło co
najmniej silnej wichurze. Francuz dostał zatem swoje pudełko, a
Percy dotrzymał słowa - dwa dni później dno zostało wyścielone
miękkimi wacikami z ambulatorium. Percy przekazał je osobiście
i widziałem lęk na twarzy Delacroix, kiedy wystawił dłoń przez
kraty, żeby je odebrać. Bał się, że Percy złapie go za rękę i
połamie mu palce. Ja też się trochę tego bałem, ale nic takiego
się nie stało. Tamtego dnia wydawało mi się, że mogę nawet
polubić Percy'ego, chociaż trudno było nie zauważyć chłodnego
rozbawienia w jego oczach. Obaj mieli swoje maskotki. Delacroix
trzymał swoją w celi, do końca życia pieszcząc ją i kochając;
Percy uzbroił się w cierpliwość (na tyle w każdym razie, na ile
może się uzbroić w cierpliwość człowiek jego pokroju), następnie
zaś spalił swoją maskotkę żywcem. - Otwieramy mysi Hilton -
powiedział Harry. - Pytanie tylko, czy ta mała cholera zechce w
nim zamieszkać? Odpowiedź na to pytanie poznaliśmy, gdy Delacroix
złapał jedną ręką Pana Dzwoneczka i wsadził go delikatnie do
pudełka. Mysz wślizgnęła się pod białą watę, jakby to była
puchowa pierzyna ciotki Bei, i pudełko stało się jej domem aż do
dnia... ale o tym, jak zakończyła się historia Pana Dzwoneczka,
opowiem w stosownym czasie. Obawy Tu-Tuta, że pudełko po cygarach
zamieni się w ubikację, okazały się zupełnie bezpodstawne. Nigdy
nie ujrzałem w nim ani jednego mysiego bobka, a Delacroix
twierdził, że nie widział ich nigdzie w całej celi. Znacznie
później, mniej więcej w tym samym czasie, kiedy Brutal pokazał
mi dziurę w belce i znaleźliśmy w niej kolorowe drzazgi,
przesunąłem na inne miejsce stojące w kącie izolatki krzesło i
znalazłem pod nim małą kupkę mysich odchodów. Pan Dzwoneczek
załatwiał się jak widać zawsze w tym samym miejscu, jak najdalej
od nas. I jeszcze jedno: nigdy nie widziałem, żeby sikał, a myszy
nie potrafią na ogół zamknąć kranika na dłużej niż na dwie
minuty, zwłaszcza kiedy coś jedzą. Mówię wam, ten przeklęty
zwierzak był prawdziwym cudem natury. Mniej więcej tydzień po
tym, jak Pan Dzwoneczek zamieszkał w pudełku po cygarach,
Delacroix zawołał mnie i Brutala, żebyśmy coś zobaczyli. Robił
to tak często, że stało się to irytujące - tak jakby fakt, że Pan
Dzwoneczek przewraca się na grzbiet i wymachuje łapkami w
powietrzu, był zdaniem tego konusowatego Francuza najciekawszą
sztuczką pod słońcem - ale tym razem naprawdę ubawiło nas to, co
pokazał. Po wydaniu wyroku na Delacroix zapomnieli o nim wszyscy
z wyjątkiem jednej krewnej - z tego, co pamiętam, niezamężnej
ciotki - która pisała do niego raz w tygodniu. Przysłała mu także
wielką torbę miętowych cukierków, które w tamtych czasach
sprzedawano z marką Canada Mints i które przypominały z wyglądu
duże różowe pastylki. Nie daliśmy mu oczywiście całej torby od
razu; ważyła pięć funtów, a on gotów był je ssać tak długo, aż
złapałaby go kolka i wylądowałby w ambulatorium. Podobnie jak
prawie wszyscy mordercy, zupełnie nie znał umiaru. Dostawał na
raz najwyżej sześć pastylek i tylko wtedy, kiedy poprosił.
Podeszliśmy więc do celi - Pan Dzwoneczek siedział na pryczy obok
Francuza, trzymając w łapkach jedną z tych różowych miętówek i
z radością ją obgryzając. Delacroix nie posiadał się wprost ze
szczęścia - przypominał pianistę, który obserwuje ćwiczącego
pierwsze palcówki pięcioletniego syna. Nie zrozumcie mnie źle:
to było śmieszne, naprawdę. Miętówka była wielka jak pół Pana
Dzwoneczka i pokryty białym futerkiem brzuch myszy był już od
niej nieźle rozdęty. - Zabierz jej to, Eddie - powiedział Brutal,
na pół rozbawiony, na pół przerażony. - Chryste wszechmogący,
będzie żarła, aż pęknie. Nawet tutaj czuję zapach mięty. Ile jej
już dałeś? - Ta jest druga - odparł Delacroix, spoglądając z
lekkim niepokojem na brzuch Pana Dzwoneczka. - Naprawdę myśli
pan, że pęknie? - To całkiem możliwe - potwierdził Brutal.
Delacroix, który wziął sobie najwyraźniej do serca jego opinię,
sięgnął po nie dojedzoną miętówkę. Myślałem, że mysz capnie go
w palec, lecz Pan Dzwoneczek oddał cukierek - a raczej to, co z
niego zostało - bez żadnych ceregieli. Spojrzałem na Brutala,
który potrząsnął lekko głową, jakby chciał powiedzieć, że on też
tego nie rozumie. A potem Pan Dzwoneczek skoczył do swojego
pudełka i położył się skonany na boku, co ponownie pobudziło całą
naszą trójkę do śmiechu. Po tym epizodzie przywykliśmy do widoku
myszy, która siedziała obok Delacroix, chrupiąc w dystyngowany
sposób miętówkę, niczym zajadająca podwieczorek starsza pani, a
także do towarzyszącego im obojgu zapachu, który wyczułem potem
w tej dziurze w belce - słodkawo-gorzkiego zapachu mięty. Zanim
przejdę do przyjazdu Williama Whartona, kiedy to nasz blok
naprawdę znalazł się na skraju cyklonu, muszę opowiedzieć jeszcze
jedną historię o Panu Dzwoneczku. Tydzień albo dwa po epizodzie
z miętówkami - gdy, jak sądzę, uratowaliśmy pupila Delacroix od
śmierci z przejedzenia - Francuz wezwał mnie do swojej celi.
Byłem wtedy sam; Brutal poszedł po coś do magazynu, a regulamin
zabraniał w takich okolicznościach zbliżać się do więźnia.
Ponieważ jednak mógłbym bez trudu przewrócić Delacroix małym
palcem, postanowiłem złamać regulamin i zobaczyć, czego chce. -
Niech pan popatrzy, panie Edgecombe - oznajmił. - Zobaczy pan,
co potrafi zrobić Pan Dzwoneczek! Sięgnął pod pryczę i wydobył
schowaną za pudełkiem po cygarach małą drewnianą szpulkę. - Skąd
to wziąłeś? - zapytałem, chociaż z góry znałem odpowiedź.
Istniała tylko jedna osoba, od której mógł to dostać. - Dał mi
Tu-Tut - odparł. - Niech pan patrzy.
Nie musiał mnie o to prosić - od kilku chwil przyglądałem się już
Panu Dzwoneczkowi, opierającemu się przednimi łapkami o skraj
pudełka i nie odrywającemu swoich czarnych oczek od szpuli, którą
Delacroix trzymał między kciukiem i palcem wskazującym prawej
ręki. Czułem, jak cierpnie mi skóra na plecach. Nigdy nie
widziałem, żeby mysz oddawała się jakiejś czynności z taką
skwapliwością... z taką inteligencją. Nie wierzę, żeby Pan
Dzwoneczek był istotą nadprzyrodzoną i przepraszam bardzo, jeśli
pozwoliłem wam odnieść takie wrażenie, nigdy jednak nie wątpiłem,
że był genialnym przedstawicielem swojego gatunku. Delacroix
pochylił się i puścił pozbawioną nitki szpulkę. Potoczyła się po
podłodze lekko niczym para kół połączonych osią. Mysz wyskoczyła
z pudełka i pobiegła za nią jak goniący za kijem pies. Krzyknąłem
głośno ze zdumienia, a Delacroix wyszczerzył zęby w uśmiechu.
Szpulka odbiła się od ściany i potoczyła z powrotem. Pan
Dzwoneczek obiegł ją dookoła i zaczął popychać z powrotem do
pryczy, zmieniając swoją pozycję, kiedy tylko podążała w
niewłaściwym kierunku. Dotoczył szpulkę aż do nóg Delacroix, a
potem podniósł wzrok i przez chwilę mu się przyglądał, jakby
chciał się upewnić, czy Francuz nie ma dla niego żadnych
kolejnych pilnych zleceń (być może kilku algebraicznych równań
do rozwiązania albo paru łacińskich zdań do rozbioru). Uzyskawszy
widać satysfakcjonującą odpowiedź, wskoczył z powrotem do swojego
pudełka. - Nauczyłeś ją tego? - zapytałem.
- Tak jest, panie Edgecombe - odparł Delacroix, szeroko się
uśmiechając. - Przynosi mi ją za każdym razem. Piekielnie
sprytna, prawda? - A szpulka? Skąd wiedziałeś, że będzie się nią
bawiła, Eddie? - Szepnęła mi do ucha, że chce ją dostać -
stwierdził pogodnym tonem Francuz. - Tak samo jak wtedy, kiedy
powiedziała mi, jak się nazywa. Delacroix pokazał nową sztuczkę
swojej myszy wszystkim pozostałym strażnikom... wszystkim z
wyjątkiem Percy'ego. Nie miało dla niego znaczenia, że to Percy
zaproponował wypożyczenie pudełka po cygarach i zorganizował
watę, żeby je wyścielić. Mały Francuz przypominał w tym niektóre
psy: kiedy raz je kopniesz, nigdy ci nie zaufają, choćbyś był dla
nich nie wiadomo jak miły. Pamiętam do dzisiaj jego okrzyk: "Hej,
panowie! Chodźcie zobaczyć, co takiego potrafi Pan Dzwoneczek!".
I podążający do jego celi niebieski orszak strażników - Brutala,
Harry'ego, Deana, nawet Billa Dodge'a - wszystkich należycie
zdumionych, tak samo jak zdumiony byłem wcześniej ja. Kilka dni
po tym, jak Pan Dzwoneczek pokazał po raz pierwszy sztuczkę ze
szpulą, Harry Terwilliger poszperał wśród akcesoriów, które
trzymaliśmy w izolatce, znalazł tam kredki marki Crayola i
przyniósł je Delacroix z prawie zażenowanym uśmiechem. -
Pomyślałem sobie, że mógłbyś pokolorować tę szpulę na różne
kolory - powiedział. - Twój mały kumpel będzie występował jak
jakaś cyrkowa mysz. - Cyrkowa mysz! - powtórzył Delacroix i na
jego twarzy odmalowało się bezgraniczne szczęście. Przypuszczam,
że był rzeczywiście bezgranicznie szczęśliwy, być może po raz
pierwszy w całym swoim żałosnym życiu. - To jest to! Cyrkowa
mysz! Kiedy stąd wyjdę, zrobi ze mnie bogacza! Zobaczycie, że
zrobi. Percy Wetmore zwróciłby niezawodnie uwagę Delacroix, że
opuści Cold Mountain w ambulansie bez włączonej syreny, ale Harry
nie był taki. Powiedział po prostu Francuzowi, żeby pokolorował
szpulę tak szybko, jak potrafi, ponieważ będzie musiał mu zabrać
kredki zaraz po obiedzie. I Del pokolorował ją, a jakże. Kiedy
skończył, jeden koniec szpuli był żółty, drugi zielony, a bębenek
w środku czerwony jak wóz straży pożarnej. Przywykliśmy do jego
szumnej zapowiedzi: Maintenant, m'sieurs et mesdames! Le cirque
presentement le mous' amusant et amazeant! Nie brzmiało to może
zupełnie tak, jak tu napisałem, ale daje jakie takie pojęcie o
jego dziwacznej francuszczyźnie. Delacroix wydawał następnie z
głębi gardła warkotliwy odgłos - przypuszczam, że miało to
przypominać werbel - i puszczał szpulkę po podłodze. Pan
Dzwoneczek natychmiast ją doganiał i albo popychał nosem, albo
toczył przed sobą łapkami. Zwłaszcza ta druga sztuczka była
czymś, za obejrzenie czego naprawdę zapłacilibyście forsę w
cyrku. Delacroix, jego mysz i jaskrawo pokolorowana szpulka były
głównymi atrakcjami Zielonej Mili, kiedy pod naszą opiekę i
nadzór trafił John Coffey, i przez jakiś czas nic się pod tym
względem nie zmieniło. A potem z powrotem zaczęła mnie dręczyć
infekcja dróg moczowych, a na blok przybył William Wharton i
rozpętało się prawdziwe piekło.


10

Daty powypadały mi w większości z głowy. Przypuszczam, że mógłbym
poprosić moją wnuczkę, Danielle, żeby poszukała ich w starych
gazetach, ale co by to dało? Najważniejszych dat, jak dzień, gdy
podeszliśmy do celi Delacroix i zobaczyliśmy siedzącą mu na
ramieniu mysz albo kiedy na blok przybył William Wharton i o mało
nie zabił Deana Stantona, i tak nie znajdzie się w gazetach.
Lepiej chyba pisać tak, jak to robiłem do tej pory; daty nie mają
w końcu tak dużego znaczenia, jeśli ktoś pamięta to, co widział,
i potrafi ułożyć zdarzenia w odpowiedniej kolejności. Wypadki
zaczęły się toczyć szybciej. Kiedy z gabinetu Curtisa Andersena
dotarły do mnie papiery dotyczące Delacroix, z zaskoczeniem
odkryłem, że randka naszego Francuza ze Starą Iskrówą została
wyznaczona wcześniej, niż się spodziewaliśmy - o czymś takim
praktycznie nie słyszało się nawet w tamtych czasach, gdy nie
trzeba było poruszyć połowy niebios i całej ziemi, żeby wykonać
na kimś wyrok śmierci. Chodziło chyba o dwa dni; egzekucja
została przesunięta z dwudziestego siódmego na dwudziesty piąty
października. Nie ręczę za to słowem, ale raczej się nie mylę;
pamiętam, jak pomyślałem, że Tu-Tut odzyska swoje pudełko po
cygarach wcześniej, niż tego oczekiwał. Opóźniło się natomiast
przybycie Whartona. Po pierwsze jego proces trwał dłużej, niż
sądzili wiarygodni na ogół informatorzy Andersena (gdy chodziło
o Dzikiego Billa, nic nie było wiarygodne, nawet nasze sprawdzone
w ciągu wielu lat i podobno niezawodne metody kontroli więźnia).
Po drugie już po wydaniu werdyktu - tak przynajmniej napisali w
aktach - zabrano go do szpitala w Indianoli na badania. Podczas
rozprawy miał kilka ataków, dwa razy do tego stopnia poważnych,
że przewrócił się i leżał, dygocząc, podskakując i bębniąc
piętami o podłogę. Wyznaczony z urzędu adwokat twierdził, że
Wharton cierpi na epilepsję i popełnił swoje zbrodnie w stanie
niepoczytalności; prokurator uważał, że omdlenia i konwulsje są
oszustwem tchórza, który rozpaczliwie stara się ocalić swoje
nędzne życie. Po obejrzeniu na własne oczy rzekomych ataków
epilepsji ława przysięgłych orzekła, że są symulowane. Sędzia
przychylił się do tej opinii, ale po wydaniu werdyktu zlecił
przeprowadzenie serii badań. Bóg jeden wie dlaczego; może był po
prostu ciekawy. To istny cud, że Wharton nie uciekł ze szpitala
(w którym, jak na ironię, przebywała w tym samym czasie żona
dyrektora Mooresa, Melinda). Przypuszczam, że pilnowało go bez
przerwy kilku strażników, a poza tym wciąż miał nadzieję, że
uznają go za niepoczytalnego z powodu epilepsji, jeśli oczywiście
ją stwierdzą. Nie stwierdzili. Lekarze nie wykryli żadnych zmian
w jego mózgu - przynajmniej fizjologicznych - i Billy "Kid"
Wharton zjawił się w końcu w Cold Mountain. Stało się to
szesnastego albo osiemnastego października; pamiętam, że przybył
do nas prawie dwa tygodnie po Johnie Coffeyu i tydzień albo
dziesięć dni przed wykonaniem wyroku na Delacroix. Dzień, w
którym przyjęliśmy na blok naszego nowego psychopatę, obfitował
dla mnie w wiele wydarzeń. Obudziłem się o czwartej rano z
pulsującym bólem w kroczu i nabrzmiałym rozpalonym penisem.
Jeszcze nim spuściłem nogi z łóżka, wiedziałem, że wbrew temu,
co sądziłem, stan mojego zdrowia wcale się nie poprawił. Infekcja
cofnęła się tylko na krótko, a teraz wracała. Wyszedłem do
wygódki, żeby się załatwić - dopiero trzy lata później
zamontowaliśmy pierwszy ustęp z bieżącą wodą - ale mijając stertę
drewna stojącą przy domu, zdałem sobie sprawę, że nie zdołam się
powstrzymać ani chwili dłużej. Zsunąłem w dół spodnie od piżamy
i dokładnie w tym samym momencie z penisa trysnęła struga moczu.
Towarzyszył jej najbardziej potworny ból, jakiego doznałem w
całym swoim życiu. W tysiąc dziewięćset pięćdziesiątym szóstym
roku miałem atak woreczka żółciowego i wiem, że ludzie twierdzą,
iż nic nie może się z nim równać, ale ten atak był niczym lekka
nadkwasota w porównaniu z tym, co wówczas poczułem. Ugięły się
pode mną nogi, osunąłem się ciężko na kolana i podarłem spodnie
w kroku, rozstawiając szeroko nogi, żeby nie stracić równowagi
i nie runąć twarzą w kałużę własnej uryny. Upadłbym mimo to,
gdybym nie chwycił się lewą ręką za jedno z bierwion. Wszystko
to mogło się zresztą dziać w Australii albo nawet na innej
planecie. Całą moją uwagę zaprzątał ból, który płonął we mnie
żywym ogniem; paliło mnie podbrzusze, a penis - organ, o którym
pamiętałem wyłącznie wtedy, gdy dostarczał mi najbardziej
intensywnej przyjemności, jakiej może doznać mężczyzna - wydawał
się topić w żarze. Spoglądając w dół, sądziłem, że zobaczę
tryskający z niego strumień krwi, ujrzałem jednak
najzwyczajniejszy w świecie mocz. Opierając się jedną ręką o stos
drewna, drugą zasłoniłem usta, całą siłą woli powstrzymując
okrzyk bólu. Nie chciałem przerazić mojej żony. Wydawało mi się,
że nigdy nie przestanę sikać, jednak w końcu strumień moczu
ustał. W tym momencie ból przeszywał cały mój brzuch i jądra;
miałem wrażenie, że rozdzierają je pokryte rdzą stalowe zęby.
Przez dłuższą chwilę - mogło to trwać co najmniej minutę - nie
byłem w stanie się podnieść. W końcu ból zaczął słabnąć i
podźwignąłem się na nogi. Patrząc na wsiąkający w ziemię mocz,
zastanawiałem się, czy zdrowy na umyśle Bóg mógł stworzyć świat,
w którym wylanie z siebie tych paru kropel powoduje tak potworny
ból. Wezmę zwolnienie, pomyślałem, i wybiorę się jednak do
doktora Sadlera. Nie znosiłem mdłości, jakie wywoływały jego
tabletki, lecz wszystko było lepsze od tego, co czułem, kiedy
klęczałem zagryzając wargi przy stercie drewna, a mój członek
meldował, że oblano go naftą i podpalono. Potem jednak, łykając
aspirynę w kuchni i słuchając dochodzącego z sypialni cichego
pochrapywania Janice, przypomniałem sobie, że właśnie dzisiaj
przybywa na blok William Wharton i że nie będzie tam Brutala -
wyznaczono go do pomocy przy przenosinach biblioteki i
ambulatorium do nowego budynku. Mimo okropnego bólu nie mogłem
pozostawić Whartona Deanowi i Harry'emu. Byli dobrymi
strażnikami, ale Curtis Andersen zaznaczył w swoim raporcie, że
William Wharton jest wyjątkowym sukinsynem. "Facetowi jest po
prostu wszystko jedno", napisał, po czym podkreślił dwa razy to
zdanie. W tym momencie ból trochę ustąpił i byłem w stanie się
skoncentrować. Doszedłem do wniosku, że najlepiej będzie, jeśli
wybiorę się wcześniej do więzienia. Mogłem tam być już o szóstej,
w porze kiedy przychodził na ogół do pracy dyrektor Moores.
Poproszę go, żeby na czas przyjęcia Williama Whartona przesunął
Brutusa Howella na blok E, a potem złożę od dawna odkładaną
wizytę lekarzowi. Cold Mountain leżało po drodze. Dwukrotnie
podczas jazdy do więzienia zatrzymywała mnie nagła potrzeba. Za
każdym razem byłem w stanie zjechać na bok i nie narażając się
na wstyd uporać z problemem (ruch na bocznych drogach był zresztą
o tej porze prawie zerowy). Żadna z tych dwóch chwil nie była tak
bolesna jak ta, kiedy zwaliłem się z nóg idąc do wygódki, a
jednak za każdym razem zaciskałem kurczowo palce na klamce mojego
małego forda coupe, żeby zachować równowagę, i czułem, jak po
rozpalonej twarzy spływają mi strużki potu. Byłem poważnie chory,
to nie ulegało kwestii. W końcu się dowlokłem. Wjechałem przez
południową bramę, zaparkowałem na swoim miejscu i ruszyłem na
górę, żeby zobaczyć się z dyrektorem. Minęła właśnie szósta.
Sekretariat, w którym urzędowała panna Hannah, był pusty -
pojawiała się na ogół o stosunkowo cywilizowanej godzinie siódmej
- ale w gabinecie Mooresa paliło się światło. Zapukałem do drzwi
i nie czekając na odpowiedź, wszedłem do środka. Moores podniósł
wzrok, zdumiony, że ktoś zagląda do niego o tak niezwykłej porze,
i oddałbym w tym momencie wszystko, żeby nie widzieć go w takim
stanie, kompletnie odsłoniętego i bezbronnego. Jego białe włosy,
zazwyczaj elegancko uczesane, sterczały każdy w inną stronę;
kiedy wszedłem, wbijał w nie dłonie, tak jakby chciał je wyrwać
z głowy. Miał zaczerwienione i podpuchnięte oczy, a niedowład
mięśni był gorszy, niż kiedykolwiek u niego widziałem; wyglądał
jak człowiek, który wrócił właśnie z długiego spaceru na
siarczystym mrozie. - Przepraszam, Hal, zajrzę do ciebie później
- powiedziałem. - Nie - odparł. - Proszę cię, wejdź, Paul.
Zamknij drzwi i wejdź. Nigdy jeszcze nie potrzebowałem tak bardzo
czyjejś obecności. Zamknij drzwi i wejdź do środka. Zrobiłem, o
co mnie poprosił, po raz pierwszy, od chwili gdy się obudziłem,
zapominając o swoim własnym bólu. - To guz mózgu - oznajmił. -
Widać go na rentgenie. Byli z tego zdjęcia bardzo zadowoleni.
Jeden z nich stwierdził, że to najlepszy rentgen, jaki
komukolwiek udało się zrobić, przynajmniej do tej pory; chcą
zamieścić zdjęcie w jakimś ważnym medycznym piśmie w Nowej
Anglii. Guz jest wielkości cytryny i sięga tak głęboko, że nie
mogą go operować. Stwierdzili, że umrze przed Bożym Narodzeniem.
Nie powiedziałem jej. Nie wiem, jak to zrobić. Nie mam pojęcia.
A potem zaczął płakać, zanosząc się głośnym szlochem, który
sprawił, że poczułem jednocześnie żal i rodzaj przerażenia -
kiedy człowiek, który kontroluje się tak jak Hal Moores, traci
nad sobą w końcu panowanie, po prostu strach na to patrzeć.
Stałem przez chwilę w miejscu, a potem podszedłem i objąłem go
ramieniem. Moores złapał mnie wpół i wyzbywając się wszelkich
zahamowań, zaczął łkać z głową przytuloną do mojego brzucha.
Później, kiedy się opanował, przeprosił mnie. Zrobił to, unikając
mojego wzroku, jak ktoś, kto wie, że strasznie się zblamował, tak
strasznie, że być może trudno mu będzie z tym dalej żyć. Ktoś
taki może znienawidzić osobę, która oglądała go w tym stanie.
Moores nie był do tego zdolny, ale pod wpływem tych wydarzeń w
ogóle zapomniałem poruszyć sprawę, z którą do niego przyszedłem.
Po wyjściu z gabinetu zamiast z powrotem do samochodu ruszyłem
na blok E. Zadziałała już wtedy aspiryna i ból w podbrzuszu
ograniczał się do lekkiego pulsowania. Przetrwam jakoś ten dzień,
postanowiłem, dopilnuję przyjęcia Whartona, a po południu
odwiedzę ponownie Mooresa i załatwię sobie zwolnienie na jutro.
Najgorsze mam już za sobą, pomyślałem, nie mając pojęcia, że zła
passa dopiero się zaczęła.


11

- Myśleliśmy, że jest wciąż otumaniony po badaniach - stwierdził
po południu Dean. Miał niski, schrypnięty głos, przypominający
szczekanie psa i purpurowo-czarne sińce na szyi. Widziałem, że
mówienie sprawia mu ból i zastanawiałem się, czy nie poprosić go,
żeby przestał, ale czasami bardziej boli, gdy człowiek zachowuje
milczenie. Uznałem, że tak właśnie rzecz ma się w tym wypadku,
i dałem mu spokój. - Myśleliśmy wszyscy, że jest otumaniony,
prawda? - powtórzył. Harry Terwilliger pokiwał głową i po chwili
zrobił to nawet Percy, który siedział z boku z ponurą miną.
Brutal spojrzał na mnie i przez moment patrzyliśmy sobie prosto
w oczy. Myśleliśmy w gruncie rzeczy to samo: że tak to właśnie
wygląda. Człowiek przestrzega przez całe życie regulaminu, a
potem popełnia jeden głupi błąd i niebo wali mu się na głowę.
Sądzili, że jest otumaniony po lekach, mieli prawo tak
przypuszczać, ale żaden nie zapytał, czy tak jest w istocie. W
oczach Brutala zobaczyłem chyba coś jeszcze: świadomość, że Harry
i Dean wyciągną wnioski ze swojego błędu. Zwłaszcza Dean, który
o mały włos się nie przekręcił. Tylko Percy nie wyciągnie żadnych
wniosków. Percy chyba tego nie potrafił. Umiał tylko siedzieć w
kącie i się dąsać, ponieważ znowu wdepnął w samo gówno. Do
Indianoli po Dzikiego Billa Whartona wybrało się ich siedmiu:
Harry, Dean, Percy i jeszcze po dwóch strażników z tyłu i z
przodu (zapomniałem ich nazwisk, chociaż jestem przekonany, że
kiedyś je znałem). Pojechali tak zwanym dyliżansem, czyli
ciężarówką marki Ford ze wzmocnionymi stalowymi ścianami i
podobno kuloodpornymi szybami. Wyglądała jak skrzyżowanie
cysterny i pojazdu opancerzonego. Dowodzący ekspedycją Harry
Terwilliger przekazał papiery szeryfowi (nie Homerowi Cribusowi,
lecz, z tego, co wiem, jakiemuś innemu obieralnemu palantowi),
który przekazał im w zamian pana Williama Whartona, łotra
extraordinaire, jak mógłby go nazwać Delacroix. Wysłaliśmy
wcześniej więzienny uniform, ale szeryf i jego ludzie nie zadali
sobie trudu, żeby go weń przyodziać; zostawili to naszym
chłopcom. Kiedy zobaczyli go na pierwszym piętrze szpitala,
Wharton, kościsty facet z wąską pryszczatą gębą i długimi
potarganymi blond włosami, miał na sobie bawełnianą szpitalną
koszulę i tanie filcowe kapcie. Jego tyłek, również wąski i
również pryszczaty, wystawał spod koszuli. Tę część ciała Harry
i reszta zobaczyli najpierw, bo kiedy tam weszli, Wharton stał
w oknie i wyglądał na parking. Nie odwrócił się, ale stał bez
słowa, trzymając w jednej ręce odsuniętą zasłonę, podczas gdy
Harry ochrzaniał szeryfa za to, że nie chciało mu się przebrać
Whartona w więzienne drelichy, a szeryf - jak każdy znany mi
małomiasteczkowy dygnitarz - udzielał mu w odpowiedzi wykładu o
tym, co należy, a co nie należy do jego obowiązków. Kiedy
Harry'ego znudziła ta część programu (wątpię, żeby trwało to
dłużej niż kilkanaście sekund), kazał Whartonowi odwrócić się
przodem. Wharton zrobił to. Wyglądał, oznajmił nam Dean swoim
szczekliwym ochrypłym głosem, jak typowy udający wielkiego
chojraka wiejski opryszek, taki, jakich tysiące przewinęły się
przez Cold Mountain w czasie, gdy tam pracowaliśmy. Pod
buńczuczną maską kryją tylko podłość i agresję. Czasem, kiedy są
osaczeni, również tchórzostwo, ale najczęściej tylko podłość i
agresję, podłość i agresję. Są ludzie, którzy w facetach pokroju
Billy'ego Whartona dostrzegają jakiś szlachetny rys, ale ja do
nich nie należę. Szczur również walczy, kiedy zapędzi się go w
ślepy zaułek. Na twarzy Billa nie malowało się więcej ludzkich
uczuć niż na jego pryszczatym tyłku, powiedział nam Dean. Z ust
ciekła mu strużka śliny, miał nieobecne oczy, pochyłe ramiona i
zwisające po bokach ręce. Wydawał się kompletnie naszpikowany
morfiną, przymulony dokładnie tak samo jak wszyscy narkomani,
których oglądali wcześniej. Słuchając relacji Deana, Percy po raz
kolejny kiwnął głową. - Włóż to - rozkazał Harry Whartonowi,
wskazując leżące na łóżku drelichy. Ktoś wyjął je z brązowego
papieru, w który zostały zapakowane, poza tym jednak nie ruszył
nawet palcem - leżały dokładnie tak, jak przygotowano je w
więziennej pralni. Z jednego rękawa koszuli wystawały białe
bawełniane szorty, z drugiego para białych skarpetek. Wharton
wydawał się całkowicie uległy, ale nie był w stanie ubrać się bez
pomocy strażników. Udało mu się włożyć szorty, kiedy jednak
przyszło do spodni, usiłował bezskutecznie wsadzić obie nogi do
jednej nogawki. Dean pomógł mu w końcu, wsuwając stopy tam, gdzie
było ich miejsce, i zapinając rozporek. Wharton stał spokojnie.
Nie próbował nawet ruszyć palcem, gdy się zorientował, że Dean
i tak zrobi wszystko za niego. Gapił się bezmyślnie w ścianę, ze
zwisającymi w dół rękoma, i żadnemu z nich nie przyszło do głowy,
że symuluje. Nie dlatego, że chciał uciec (tak mi się
przynajmniej wydaje). Chodziło mu o to, by sprawić jak najwięcej
kłopotów, kiedy nadarzy się odpowiednia okazja. Papiery zostały
podpisane. William Wharton, który w momencie aresztowania stał
się własnością hrabstwa, teraz przeszedł na własność stanu.
Poprowadzono go pod eskortą tylnymi schodami na parter i przez
kuchnię. Szedł ze spuszczoną głową i luźno dyndającymi dłońmi o
długich palcach. Za pierwszym razem, gdy spadła mu czapka, Dean
włożył mu ją z powrotem na głowę. Za drugim wetknął ją po prostu
do własnej kieszeni. Mógł narozrabiać, kiedy zakuwali go z tyłu
karetki, ale nie skorzystał z tej okazji. Jeśli rozumował
logicznie (nawet dzisiaj nie jestem pewien, czy był do tego
zdolny), musiał dojść do wniosku, że przestrzeń jest zbyt mała,
a strażników zbyt wielu, by urządzić porządną zadymę. Założono
mu więc łańcuchy, jeden między kostkami, a drugi - jak się
okazało, zbyt długi - między nadgarstkami. Jazda do Cold Mountain
zajęła godzinę. Przez cały ten czas Wharton siedział na ławce po
lewej stronie tuż przy kabinie, ze spuszczoną głową i skutymi
rękoma, które zwisały luźno między kolanami. Co jakiś czas nucił
coś pod nosem, oświadczył Harry, a Percy ocknął się z zadumy i
dodał, że z ust złamasa sączyła się ślina, kropla po kropli, tak
że w końcu między jego stopami utworzyła się całkiem spora
kałuża. Ślinił się jak pies, któremu kapie z pyska w gorący letni
dzień. Wjechali przez południową bramę mijając, jak sądzę, po
drodze mój samochód. Strażnik odsunął wielkie drzwi dzielące
parking od spacerniaka i dyliżans wtoczył się do środka. W
pobliżu było niewielu więźniów; większość z nich pracowała w
ogrodzie. Trwał właśnie sezon zbierania dyń. Karetka podjechała
prosto do bloku E i zatrzymała się. Kierowca otworzył drzwi i
powiedział, że jedzie do garażu, żeby zmienić olej, i że
przyjemnie mu się z nimi pracowało. Dodatkowi strażnicy odjechali
razem z nim, zajadając jabłka w kabinie, której otwarte tylne
drzwi bujały się na zawiasach. Dean, Harry i Percy zostali sami
z jednym zakutym w kajdany więźniem. Powinno to wystarczyć i
wystarczyłoby, gdyby nie dali się nabrać chudemu jak patyk
wiejskiemu parobkowi, który po wyjściu z furgonetki stanął ze
spuszczoną głową na środku dziedzińca. Przeszli z nim kilkanaście
kroków do drzwi bloku E, w takim samym szyku, w jakim
maszerowaliśmy, prowadząc skazańców przez Zieloną Milę. Harry
eskortował go z lewej, Dean z prawej, a Percy z tyłu, trzymając
w ręku pałkę. Nikt mi o tym nie powiedział, ale dobrze
wiedziałem, że ją wyjął; Percy kochał tę swoją hikorową lagę.
Jeśli chodzi o mnie, siedziałem w celi - w której miał zamieszkać
Wharton aż do momentu, gdy będzie musiał zameldować się w
przedsionku piekła - pierwszej z prawej strony, patrząc w stronę
izolatki. Trzymałem w rękach dokumenty i myślałem wyłącznie o
tym, żeby wygłosić swoją mowę i zabierać się stamtąd do diabła.
Ból w kroczu ponownie się nasilał i chciałem jak najszybciej
wrócić do gabinetu i poczekać, aż ustanie. Dean dał krok do
przodu, żeby otworzyć drzwi. Wybrał właściwy klucz z kółka przy
pasku i wsunął go w zamek. Wharton ocknął się dokładnie wtedy,
gdy Dean przekręcił klucz i nacisnął klamkę. Wydał z siebie
przenikliwy nieartykułowany wrzask - coś w rodzaju bitewnego
okrzyku - który sparaliżował na jakiś czas Harry'ego i całkowicie
wyłączył z akcji Percy'ego Wetmore'a. Usłyszałem ten krzyk przez
lekko uchylone drzwi i w pierwszym momencie nie skojarzyłem go
w ogóle z dźwiękiem wydawanym przez ludzką istotę; myślałem, że
to pies, który dostał się na spacerniak i oberwał od jakiegoś
złośliwego więźnia w łeb podkową. Wharton przerzucił łańcuch,
który zwisał między jego dłońmi, przez głowę Deana i zaczął go
dusić. Dean zacharczał i skoczył do przodu, w zimne elektryczne
światło naszego małego świata, ale Wharton z radością ruszył w
ślad za nim, nawet go popchnął, przez cały czas wrzeszcząc i
zanosząc się dzikim śmiechem. Zgiął ręce w łokciach, zaciśnięte
dłonie podciągnął pod uszy Deana i ściągał łańcuch tak mocno, jak
tylko mógł, szorując nim po jego szyi raz w jedną, raz w drugą
stronę. Harry skoczył mu na plecy, złapał za brudne włosy i
zdzielił z całej siły pięścią w twarz. Miał przy pasie zarówno
pałkę, jak i pistolet, ale w podnieceniu zupełnie o nich
zapomniał. Kłopoty z więźniami zdarzały nam się oczywiście już
wcześniej, ale żaden nie zaskoczył nas tak kompletnie jak
Wharton. Spryt tego człowieka przerastał nasze doświadczenie.
Nigdy, ani przedtem, ani potem, nie zetknąłem się z czymś
podobnym. I był silny. Zniknęła gdzieś cała jego senna
rozlazłość. Harry miał wrażenie, że skoczył w sam środek
napiętych stalowych sprężyn, które nagle rozprostowywały się
jedna za drugą. Wharton zatoczył się w lewo i zrzucił z siebie
Harry'ego, który odbił się od biurka oficera dyżurnego i runął
na podłogę. - Juhuuu, chłopaki! - zawył nasz przybysz. - Ale mamy
zabawę, nie? No, powiedzcie sami! Wrzeszcząc i zanosząc się
śmiechem, przystąpił z powrotem do duszenia Deana łańcuchem.
Dlaczego nie? Wiedział to samo co my; mogliśmy go usmażyć tylko
raz. - Uderz go! Uderz go, Percy! - wrzasnął Harry, gramoląc się
na nogi. Ale Percy stał w miejscu, zaciskając w ręku hikorową
pałkę, z oczyma wielkimi jak filiżanki. Oto nadarzała się w końcu
okazja, na którą tak długo czekał, wspaniała sposobność, by
zrobił dobry użytek ze swojej broni, lecz on był zbyt
przestraszony i zdezorientowany, żeby kiwnąć palcem. To nie był
jakiś bojaźliwy mały Francuz albo czarny olbrzym, który zdawał
się być gościem we własnym ciele; to był wcielony diabeł.
Wybiegłem z celi Whartona, rzucając na podłogę dokumenty i
wyciągnąłem z kabury moją trzydziestkęósemkę. Po raz drugi tego
dnia zapomniałem o infekcji, która paliła moje wnętrzności. Nie
miałem powodu wątpić w to, co opowiadano o pustym obliczu oraz
nieobecnych oczach naszego gościa, w tym momencie jednak
zobaczyłem przed sobą zupełnie innego Whartona. Zobaczyłem
zwierzęcą mordę, na której malowały się spryt, podłość i radość.
Tak, radość. Nareszcie robił to, do czego był stworzony. Miejsce
i okoliczności nie miały znaczenia. Zobaczyłem także nabrzmiałą
czerwoną twarz Deana Stantona. Umierał na moich oczach. Wharton
spostrzegł pistolet i obrócił Deana w moją stronę, tak że
strzelając musiałbym teraz trafić obydwu. Łypiące zza ramienia
Deana niebieskie oko prowokowało mnie do strzału.


Część trzecia
DŁONIE COFFEYA

l

Przeglądając to, co do tej pory napisałem, widzę, że miejsce,
gdzie teraz mieszkam, nazwałem domem opieki. Ludzie, którzy go
prowadzą, nie byliby z tego zbytnio zadowoleni. Według broszur,
które trzymają w hallu i wysyłają potencjalnym klientom, to
"supernowoczesny ośrodek wypoczynkowy dla ludzi w podeszłym
wieku". Mamy tu nawet Centrum Rekreacji - tak przynajmniej
twierdzą autorzy broszury. Ci, którzy muszą tu mieszkać (w
prospekcie nie określa się nas mianem "więźniów", ale ja czasami
to robię), nazywają je po prostu pokojem telewizyjnym. Uważany
jestem za odludka, ponieważ nie schodzę zbyt często w ciągu dnia
na telewizję, ale to nie moi współlokatorzy działają mi na nerwy,
lecz programy, które oglądają. Oprah, Ricki Lake, Carnie Wilson,
Rolanda - świat wali nam się na głowy, ale te osoby interesuje
wyłącznie gadanie o pieprzeniu się z kobietami w krótkich
spódniczkach i mężczyznami w rozpiętych na piersi koszulach.
Dobrze, wiem, nie sądźcie, żebyście nie byli sądzeni, powiada
Biblia, i nie zamierzam tu wygłaszać kazań. Chodzi tylko o to,
że gdybym chciał spędzić trochę czasu z hołotą z przyczep
kempingowych, skoczyłbym dwie mile do Happy Wheels Motor Court,
gdzie w piątek i sobotę wieczór zasuwają zawsze samochody
policyjne z włączonymi syrenami i błyskającymi na dachu
niebieskimi światłami. Moja specjalna przyjaciółka, Elaine
Connelly, uważa tak samo. Elaine ma osiemdziesiąt lat, świetny
wzrok i wciąż wyprostowaną sylwetkę. Jest szczupła, bardzo
inteligentna i wytworna. Porusza się powoli, ponieważ coś jest
nie w porządku z jej biodrami, i wiem, że strasznie dokuczają jej
bóle stawów w dłoniach, ale ma piękną długą szyję - niemal
łabędzią - i długie ładne włosy, które opadają jej na ramiona,
kiedy je rozpuści. A co najważniejsze, nie uważa, żebym był
odludkiem albo zadzierał nosa. Spędzamy razem dużo czasu, Elaine
i ja. Gdybym nie dożył takiego groteskowego wieku, przypuszczam,
że mógłbym ją nazwać moją dziewczyną. Posiadanie specjalnej
przyjaciółki - po prostu tak - nie jest jednak takie złe, a pod
pewnymi względami nawet lepsze. Mnóstwo problemów, które
wyłaniają się, kiedy ktoś jest czyimś chłopakiem lub dziewczyną,
nas po prostu nie dotyczy. I chociaż wiem, że nie uwierzy w to
nikt poniżej, powiedzmy, pięćdziesiątki, czasami stygnący żar
jest lepszy od obozowego ogniska. To dziwne, ale prawdziwe. Nie
oglądam więc telewizji w ciągu dnia. Czasami wychodzę na spacer,
czasami czytam, a mniej więcej od miesiąca najczęściej piszę ten
pamiętnik na oszklonej werandzie, pośród roślin. Jest tam chyba
więcej tlenu i to pomaga odświeżyć stare wspomnienia. Geraldo
Rivera nawet się do tego nie umywa, zaręczam wam. Kiedy jednak
nie mogę zasnąć w nocy, schodzę czasami ukradkiem na dół i
włączam telewizor. W Georgia Pines nie mamy HBO ani nic w tym
rodzaju - przypuszczam, że to rozrywka trochę zbyt droga jak na
nasze Centrum Rekreacji - ale możemy korzystać z większości
programów, w tym także z American Movie Channel. To ten kanał (na
wypadek, gdybyście sami nie mieli kablówki), gdzie większość
filmów jest czarno-biała i żadna z kobiet nie zdejmuje z siebie
ubrania. Dla takiego starego pierdoły jak ja to coś kojącego.
Nieraz przesypiałem całą noc na brzydkiej zielonej sofie przed
telewizorem, podczas gdy Francis Gadający Muł ponownie wyciągał
z ognia kociołek Donalda O'Connora, John Wayne robił porządek w
Dodge City, a Jimmy Cagney nazywał kogoś brudnym szczurem i
wyciągał pistolet z kabury. Niektóre z tych filmów widziałem
wcześniej z moją żoną Janice (nie tylko moją przyjaciółką od
serca, ale najlepszym przyjacielem, jakiego miałem) i teraz mnie
uspokajają. Stroje, jakie tam noszą, sposób, w jaki się odzywają
i poruszają, nawet muzyka ze ścieżki dźwiękowej - wszystko to
mnie uspokaja. Przypominam sobie chyba wtedy okres, kiedy byłem
mężczyzną, od którego to i owo zależało, a nie nadgryzionym przez
mole antykiem, dożywającym swoich dni w domu starców, gdzie
powszechnie używa się pieluch i gumowych majtek. Nic kojącego nie
było jednak w tym, co zobaczyłem dziś rano. Nic a nic. Elaine
ogląda czasami razem ze mną nadawany na AMC tak zwany Seans dla
Rannych Ptaszków, który zaczyna się o czwartej rano; prawie nigdy
o tym nie wspomina, ale wiem, że porządnie daje jej się we znaki
artretyzm, a leki, które bierze, niewiele pomagają. Kiedy
przyszła tego ranka, sunąc niczym zjawa w swoim białym szlafroku
frotte, siedziałem na powybrzuszanej sofie, pochylając się nad
cienkimi patykami, które były kiedyś moimi nogami, i zaciskając
kolana, żeby opanować dreszcz, który wstrząsał mną niczym poryw
wichury. Czułem chłód wszędzie z wyjątkiem krocza, nękanego chyba
wspomnieniem infekcji dróg moczowych, która tak bardzo
doskwierała mi jesienią tysiąc dziewięćset trzydziestego drugiego
roku - jesienią Johna Coffeya, Percy'ego Wetmore'a i tresowanej
myszy, czyli Pana Dzwoneczka. A także jesienią Williama Whartona.
- Paul! - zawołała Elaine i podeszła do mnie szybkim krokiem; na
tyle szybkim, na ile pozwalały tkwiące w jej biodrach zardzewiałe
gwoździe i potłuczone szkło. - Co się stało, Paul? - Nic mi nie
będzie - powiedziałem, ale nie brzmiało to przekonująco; każde
słowo wydobywało się z trudem przez zęby, które miały wielką
ochotę zadzwonić na jutrznię. - Daj mi tylko kilka minut, a będę
zdrów jak ryba. Usiadła przy mnie i objęła mnie ramieniem.
- Wcale w to nie wątpię - stwierdziła. - Ale co się stało? Na
litość boską, Paul, wyglądasz, jakbyś ujrzał ducha. Ujrzałem go,
przyszło mi na myśl, i dopiero kiedy otworzyła szerzej oczy,
zdałem sobie sprawę, że powiedziałem to na głos. - Niedosłownie -
 dodałem i poklepałem ją po dłoni (delikatnie, tak delikatnie!).
- Tylko przez chwilę, Elaine... Mój Boże! - Czy to ma związek z
okresem, kiedy byłeś strażnikiem w więzieniu? - zapytała. - Z
okresem, o którym piszesz na werandzie? Pokiwałem głową.
- Pracowałem w czymś w rodzaju Korytarza Śmierci... - zacząłem. -
 Wiem...
- Tyle że my nazywaliśmy go Zieloną Milą. Z powodu koloru
linoleum. Jesienią trzydziestego drugiego roku przywieziono nam
tego faceta... tego szaleńca... nazywał się William Wharton.
Lubił wyobrażać sobie, że jest Billym Kidem, wytatuował to sobie
nawet na ramieniu. Jeszcze dzieciak, ale niebezpieczny. Wciąż
pamiętam, co napisał o nim Curtis Andersen, który był wtedy
zastępcą dyrektora. "To kompletny szajbus i bardzo się tym
szczyci. Ma dziewiętnaście lat i jest mu po prostu wszystko
jedno". Te ostatnie słowa dwa razy podkreślił. Ręka, którą mnie
objęła, zaczęła masować mi plecy. Powoli się odprężałem. W tym
momencie czułem, że kocham Elaine Connelly i mógłbym to wyznać
i obsypać pocałunkami całą jej twarz. Może powinienem był to
zrobić. Niedobrze jest być samotnym i przestraszonym bez względu
na wiek, ale najgorzej chyba znoszą to ludzie starzy. Miałem
jednak na głowie inne sprawy, dręczyła mnie ta stara i wciąż nie
zakończona historia. - Tak czy owak - powiedziałem - masz rację.
Pisałem o tym, jak Wharton przybył na blok i o mało nie zabił
Deana Stantona, jednego ze strażników, z którymi wtedy
pracowałem. - Jak to się mogło zdarzyć? - zainteresowała się
Elaine.
- Podłość i nieostrożność - wyjaśniłem ponuro. - Wharton był
podły, a strażnicy, którzy go eskortowali, nieostrożni.
Największy błąd popełniono, zakładając Whartonowi kajdanki;
łączący je łańcuszek był za długi. Kiedy Dean otwierał drzwi na
blok E, Wharton stał tuż za nim. Po obu stronach miał strażników,
ale Anderson się nie mylił: Dziki Billy po prostu nie dbał o
takie rzeczy. Zarzucił Deanowi łańcuch na szyję i zaczął dusić.
Elaine zadrżała.
- Rozmyślając o tym wszystkim, nie mogłem zasnąć i w końcu
zszedłem na dół. Włączyłem AMC, mając nadzieję, że może też
zejdziesz i czeka nas mała randka... Elaine roześmiała się i
pocałowała mnie w czoło, tuż nad brwią. Robiło mi się dawniej
cieplej na sercu, kiedy całowała mnie tak Janice, i poczułem
ciepło tego ranka, gdy zrobiła to Elaine. Pewne rzeczy po prostu
się nie zmieniają. - ...i szedł właśnie ten czarno-biały
gangsterski film z lat czterdziestych. Pocałunek śmierci, tak się
nazywał. - Miałem wrażenie, że znowu zaczynam dygotać, i
usiłowałem się opanować. - Z Richardem Widmarkiem - podjąłem po
chwili. - To była chyba jego pierwsza duża rola. Nigdy nie
obejrzałem go z Janice. Nie chodziliśmy na ogół na filmy o
gangsterach, ale pamiętam, że przeczytałem gdzieś, iż Widmark był
niesamowity w roli bandziora. I rzeczywiście. Facet jest blady
jak śmierć... nie chodzi, ale raczej sunie w powietrzu... zwraca
się do wszystkich "ty gnoju"... bez przerwy mówi o kapusiach...
powtarza, jak bardzo ich nienawidzi... - Mimo najlepszych chęci
nie mogłem powstrzymać drżenia kolan. - Ma jasne włosy -
szepnąłem. - Proste jasne włosy. Oglądałem film aż do momentu,
kiedy spycha ze schodów tę starszą panią na wózku, a potem
wyłączyłem. - Przypominał ci Whartona?
- To był Wharton - odparłem. - Wykapany.
- Paul... - powiedziała i umilkła. Spojrzała na martwy ekran
telewizora (na stojącym na nim dekoderze widniała czerwona
dziesiątka, numer American Movie Channel), a potem ponownie na
mnie. - Co? - zapytałem. - Co, Elaine?
Zaraz usłyszę, pomyślałem, że powinienem przestać o tym pisać.
Że powinienem podrzeć zapisane do tej pory kartki i dać sobie
spokój. - Nie pozwól, żeby to cię powstrzymało - oznajmiła.
Zamurowało mnie.
- Zamknij usta, Paul, bo połkniesz muchę.
- Przepraszam... Chodzi o to, że...
- Myślałeś pewnie, że powiem dokładnie coś przeciwnego, prawda? -
 Tak.
Wzięła moje ręce w swoje (delikatnie, tak delikatnie - jej długie
delikatne palce i spuchnięte brzydkie kłykcie), pochyliła się do
przodu i utkwiła swoje piwne oczy (lewe miała zasnute lekko
mgiełką katarakty) w moich niebieskich. - Jestem może zbyt stara
i zbyt krucha, żeby żyć - stwierdziła - ale nie jestem zbyt
stara, żeby logicznie myśleć. Co znaczy w naszym wieku kilka
bezsennych nocy? Albo fakt, że człowiek zobaczył w telewizji
ducha? Nie powiesz chyba, że to jedyny, którego w życiu
widziałeś? Pomyślałem o dyrektorze Mooresie, o Harrym
Terwilligerze i o Brutusie Howellu; pomyślałem o swojej matce i
o swojej żonie, Janice, która zginęła w Alabamie. Zawarłem z
duchami bliższą znajomość. - Nie - odparłem. - To nie był
pierwszy duch, którego widziałem. Ale tym razem przeżyłem szok,
Elaine. Dlatego, że to był on. Pocałowała mnie jeszcze raz, a
potem wstała, krzywiąc się lekko i przyciskając dłonie do bioder,
tak jakby się bała, że jeśli nie będzie bardzo ostrożna, mogą
eksplodować i rozedrzeć jej skórę. - Wydaje mi się, że zmieniłam
zdanie co do telewizji - powiedziała. - Mam dodatkową tabletkę,
którą zachowałam na deszczowy dzień. Chyba ją wezmę i wrócę do
łóżka. Ty powinieneś zrobić to samo. - Masz rację - mruknąłem. -
 Chyba powinienem. - Przez krótką szaloną chwilę chciałem
poprosić ją, żebyśmy wrócili do łóżka razem, ale potem zobaczyłem
tępy ból w jej oczach i zmieniłem zdanie... ponieważ mogła się
zgodzić i zrobić to tylko ze względu na mnie. Wyszedłem razem z
Elaine z pokoju telewizyjnego (nie zaszczycę go tą inną nazwą,
nawet żartem), starając się dostosować krok do jej powolnego i
boleśnie ostrożnego stąpania. Ktoś jęczał w objęciach złego snu
gdzieś za zamkniętymi drzwiami. -  Myślisz, że zdołasz zasnąć? -
 zapytała.
- Chyba tak - odparłem, ale oczywiście nie zdołałem. Leżałem aż
do świtu, rozmyślając o Pocałunku śmierci. Widziałem śmiejącego
się dziko Richarda Widmarka, który przywiązywał starszą panią do
jej fotela na kółkach, a potem spychał po schodach. "Taki los
czeka kapusiów", mówił, a potem jego twarz zmieniała się w twarz
Williama Whartona, dokładnie taką samą, jaką zobaczyłem w dniu,
kiedy przybył na blok E - Whartona, który zanosił się śmiechem
niczym Widmark i wrzeszczał: "Ale mamy zabawę, nie? No,
powiedzcie sami!". Po czymś takim nie miałem nawet ochoty na
śniadanie; zszedłem od razu na werandę i zabrałem się do pisania.
Duchy?
Byłem z duchami za pan brat.


2

- Juhuuu, chłopaki! - zawył Wharton. - Ale mamy zabawę, nie? No,
powiedzcie sami! Wrzeszcząc i zanosząc się śmiechem, zaczął dusić
Deana łańcuchem. Dlaczego nie? Wiedział to samo, co Dean, Harry
i mój przyjaciel Brutus Howell; człowieka można usmażyć tylko
raz. - Uderz go! - wrzasnął Harry Terwilliger. Porwał się już
wcześniej na Whartona, próbując zapobiec nieszczęściu, ale
Wharton zrzucił go z pleców i Harry gramolił się teraz na nogi. -
 Uderz go, Percy! Ale Percy stał w miejscu, zaciskając w ręku
hikorową pałkę, z oczyma wielkimi jak filiżanki. Uwielbiał tę
swoją pałkę i ktoś mógłby powiedzieć, że oto nadarza się w końcu
okazja, na którą czekał od momentu, gdy trafił do zakładu karnego
w Cold Mountain... ale teraz za bardzo się bał, żeby zrobić z
niej użytek. To nie był jakiś bojaźliwy mały Francuz albo czarny
olbrzym, który zdawał się być gościem we własnym ciele, jak John
Coffey; to był wcielony diabeł. Wybiegłem z celi Whartona,
rzucając na podłogę dokumenty, i wyciągnąłem z kabury moją
trzydziestkęósemkę. Po raz drugi tego dnia zapomniałem o
infekcji, która paliła moje wnętrzności. Nie miałem powodu wątpić
w to, co opowiadano o pustym obliczu oraz nieobecnych oczach
naszego gościa, w tej chwili jednak zobaczyłem przed sobą
zupełnie innego Whartona. Zobaczyłem zwierzęcą mordę, na której
malowały się spryt, podłość i radość. Tak, radość. Nareszcie
robił to, do czego był stworzony. Miejsce i okoliczności nie
miały znaczenia. Zobaczyłem także nabrzmiałą czerwoną twarz Deana
Stantona. Umierał na moich oczach. Wharton spostrzegł pistolet
i obrócił Deana w moją stronę, tak że strzelając musiałbym teraz
trafić obydwu. Łypiące zza ramienia Deana niebieskie oko
prowokowało mnie do strzału. Drugie oko kryło się za włosami
Stantona. Widziałem Percy'ego, który stał za nimi jak wryty, z
uniesioną do połowy pałką. A potem zdarzył się cud: w otwartych
drzwiach pojawił się Brutus Howell. Skończyli przenosić sprzęt
do nowego ambulatorium i przyszedł zapytać, czy ktoś nie chce
kawy. Nie wahał się ani chwili: odsunął na bok Percy'ego, który
odbił się od ściany, aż zadzwoniły mu zęby, po czym wyciągnął zza
pasa swoją własną pałkę i z całej siły walnął Whartona w tył
głowy. Rozległ się głuchy odgłos - tak jakby pod czaszką Dzikiego
Billa nie było żadnego mózgu - i dławiący Deana łańcuch rozluźnił
się. Wharton osunął się na podłogę niczym worek mąki, a Dean
odczołgał się z wybałuszonymi oczyma na bok, zanosząc się kaszlem
i trzymając ręką za gardło. Kiedy przy nim uklękłem, potrząsnął
energicznie głową.
- Zajmijcie się... nim! - wycharczał, wskazując ręką Whartona. -
 Zamknijcie go... w celi! Nie sądziłem, żeby po uderzeniu Brutala
Whartonowi była jeszcze potrzebna cela; wydawało mi się, że
wystarczy mu trumna. Nie mieliśmy jednak tyle szczęścia. Wharton
stracił przytomność, ale daleko mu było do śmierci. Leżał na boku
z wyciągniętą do przodu ręką, dotykając koniuszkami palców
linoleum Zielonej Mili. Oczy miał zamknięte, oddychał powoli,
lecz regularnie. Na jego twarzy malował się pogodny uśmiech, tak
jakby zasnął, słuchając ulubionej kołysanki. Wąska strużka krwi
spływała mu z włosów i plamiła kołnierzyk świeżo wyfasowanej
więziennej koszuli. - Pomóż mi, Percy! - zawołałem.
Percy nie zareagował. Stał przy ścianie, wlepiając we mnie
szeroko otwarte oczy. Nie sądzę, żeby w ogóle wiedział, gdzie się
znajduje. - Percy, do jasnej cholery, złap go z drugiej strony!
Dopiero teraz ruszył się z miejsca i po chwili dołączył do niego
Harry. Wciągnęliśmy w trójkę nieprzytomnego pana Whartona do
celi, a Brutal pomógł Deanowi stanąć na nogi i podtrzymywał go
delikatnie jak matka, gdy ten zgiął się wpół i kurczowo łapał
powietrze. Nasz nowy lokator obudził się dopiero po trzech
godzinach, kiedy to się jednak stało, nie znać było po nim
żadnych efektów potężnego ciosu Brutala. Ocknął się tak samo, jak
się poruszał: szybko. Jeszcze przed sekundą leżał na pryczy, nie
dając znaków życia, a chwilę potem stał przy kratach (poruszał
się cicho jak kot) i obserwował, jak siedzę przy biurku i piszę
raport na temat incydentu. Kiedy w końcu poczułem, że ktoś mi się
przygląda, i podniosłem wzrok, uśmiechał się, szczerząc
poczerniałe zęby, między którymi widać już było parę ubytków.
Jego widok sprawił, że zabiło mi szybciej serce. Próbowałem to
przed nim ukryć, nie sądzę jednak, żeby mi się udało. - Hej,
łapsie - powiedział. - Następny będziesz ty. I tym razem nie
skrewię. - Cześć, Wharton - odparłem tak spokojnie, jak mogłem. -
 Biorąc pod uwagę okoliczności, możemy sobie chyba darować mowę
powitalną, nie sądzisz? Uśmiech zgasł na jego ustach. Nie takiej
odpowiedzi oczekiwał i ja też nie odezwałbym się do niego w ten
sposób w innej sytuacji. Ale coś wydarzyło się, kiedy był
nieprzytomny. Coś, co stanowi, jak myślę, jeden z głównych
powodów, dla których mozolę się, zapisując te kartki. Zobaczymy,
czy mi uwierzycie, gdy wam o tym opowiem.

3

Gdy opadły emocje, Percy trzymał gębę zamkniętą na kłódkę; raz
tylko wrzasnął na Delacroix. Wynikało to raczej z szoku aniżeli
z wrodzonego taktu - moim zdaniem Percy Wetmore wiedział na temat
taktu mniej więcej tyle, ile ja o plemionach czarnej Afryki - ale
i tak bardzo to nam odpowiadało. Gdyby zaczął mieć pretensje do
Brutala za to, że ten pchnął go na ścianę, albo dziwić się,
dlaczego nikt nie poinformował go, iż na bloku E pojawiają się
czasem tacy obwiesie jak Dziki Bili Wharton, chybabyśmy go
zabili. Moglibyśmy wtedy odwiedzić Zieloną Milę w zupełnie nowym
charakterze. Jeśli się lepiej zastanowić, to całkiem zabawna
myśl. Straciłem okazję, aby pójść w ślady Jamesa Cagneya z
Białego żaru. Tak czy owak, kiedy upewniliśmy się, że Dean
oddycha i nie ma na razie zamiaru przenieść się na tamten świat,
Harry i Brutal odprowadzili go do ambulatorium. Delacroix, który
nie odezwał się ani słowem podczas całego zajścia (siedział w
pace niejeden raz i wiedział, kiedy lepiej jest przymknąć
jadaczkę, a kiedy można ją stosunkowo bezpiecznie otworzyć),
zaczął awanturować się w swojej celi. Chciał wiedzieć, co się
stało. Ktoś mógłby pomyśleć, że naruszono jego konstytucyjne
prawa. - Zamknij się, ty cioto! - wrzasnął Percy. Z wściekłości
wystąpiły mu żyły na karku. Położyłem mu dłoń na ramieniu i
poczułem, że cały drży. Częściowo wynikało to z nie
przezwyciężonego do końca strachu (co jakiś czas muszę
przypominać sobie, że problem Percy'ego polegał między innymi na
tym, że miał tylko dwadzieścia jeden lat, niewiele więcej od
Williama Whartona), głównie jednak z wściekłości. Facet
nienawidził Delacroix. Nie wiem dlaczego, ale go nienawidził. -
Sprawdź, czy dyrektor Moores jest w swoim gabinecie - poleciłem -
 i poinformuj go, co się wydarzyło. Powiedz, że jeśli tylko
zdążę, jutro rano otrzyma ode mnie pełny raport na piśmie. Percy
wypiął dumnie pierś, podejmując się tej ważnej misji; przez
krótką chwilę bałem się, że mi zasalutuje. - Tak jest.
Poinformuję go.
- Zacznij od tego, że na bloku E panuje spokój. To nie jest
powieść kryminalna i dyrektorowi z pewnością nie zależy na tym,
żebyś stopniował napięcie. - Nie zrobię tego.
- W porządku. Możesz odejść.
Ruszył w stronę drzwi, a potem się odwrócił. Jedyną reakcją,
której można się było po nim zawsze spodziewać, była przekora.
Rozpaczliwie pragnąłem, żeby sobie poszedł, w kroczu paliło mnie
żywym ogniem, lecz on najwyraźniej nie miał zamiaru się
odmeldować. - Dobrze się czujesz, Paul? - zapytał. - Nie masz
gorączki? Nie złapałeś przypadkiem grypy? Masz taką spoconą
twarz. - Może i coś złapałem, ale w zasadzie czuję się dobrze -
odparłem. - Idź, Percy, opowiedz o wszystkim dyrektorowi. Kiwnął
głową i wyszedł - chwała Bogu i za to. Kiedy tylko zamknęły się
za nim drzwi, ruszyłem pędem do gabinetu. Pozostawienie nie
obsadzonego biurka na korytarzu było niezgodne z regulaminem, ale
nie miałem siły się o to martwić. Ból był paskudny - taki sam jak
rano. Udało mi się wcisnąć do małej, przylegającej do gabinetu
toalety i wyjąć interes ze spodni, nim trysnął mocz, ale mało
brakowało, żebym się spóźnił. Kiedy trysnął, zatkałem jedną
dłonią usta, żeby zdusić krzyk, a drugą złapałem się po omacku
umywalki. To nie był mój dom, gdzie mogłem paść na kolana i sikać
koło sterty drewna; gdybym tutaj ukląkł, zalałbym całą podłogę.
Ostatkiem sił utrzymałem się na nogach i zdusiłem wzbierający w
gardle krzyk. Miałem wrażenie, że w moczu pełno jest maleńkich
okruchów stłuczonego szkła. Zapach dochodzący z sedesu był
bagnisty i nieprzyjemny i widziałem pływające po powierzchni wody
białe świństwo - prawdopodobnie ropę. Ściągnąłem ręcznik z
wieszaka i wytarłem nim twarz. Pot lał się ze mnie strumieniami.
Zerknąłem w metalowe lustro i ujrzałem w nim rozpaloną twarz
człowieka, którego trawi wysoka gorączka. Trzydzieści dziewięć?
Czterdzieści stopni? Może lepiej było tego nie wiedzieć.
Powiesiłem z powrotem ręcznik, spuściłem wodę i wyszedłem powoli
z gabinetu. Bałem się, że na blok zajrzy Bill Dodge albo ktoś
inny i zobaczy trzech więźniów pozostawionych bez dozoru, ale
korytarz był pusty. Wharton wciąż leżał nieprzytomny na pryczy,
Delacroix umilkł, a John Coffey, z czego zdałem sobie nagle
sprawę, przez cały ranek w ogóle się nie odezwał. Nawet nie
pisnął. To było niepokojące. Ruszyłem korytarzem i zajrzałem do
celi Coffeya, spodziewając się niemal, że popełnił samobójstwo
w jeden z dwu najbardziej popularnych na bloku śmierci sposobów -
 wieszając się na własnych spodniach bądź też przegryzając żyły
w nadgarstkach. Okazało się, że nie miałem racji. Coffey,
największy mężczyzna, jakiego w życiu widziałem, siedział po
prostu na swojej pryczy, trzymając ręce na kolanach i spoglądał
na mnie swymi dziwnymi wilgotnymi oczyma. -  Kapitanie? -
zapytał.
-  O co chodzi, duży?
-  Muszę się z panem zobaczyć.
- Czyż nie widzimy się właśnie w tej chwili, Johnie Coffeyu? Nie
odpowiedział ani słowem, mierzył mnie tylko tym swoim dziwnym
załzawionym spojrzeniem. -  Poczekaj chwilę, duży.
Zerknąłem na Delacroix, który stał przy kratach swojej celi. Jego
mysz (Delacroix twierdził, że to on nauczył ją wszystkich
sztuczek, ale my, którzy pracowaliśmy na Zielonej Mili, byliśmy
zgodni co do tego, że Pan Dzwoneczek nauczył się ich sam)
przebiegała niespokojnie z jednej wyciągniętej ręki Dela na
drugą, niczym akrobata przeskakujący z pomostu na pomost, wysoko
nad areną. Miała otwarte szeroko oczy, a uszy przylegały do jej
szarego wąskiego łebka. Nie miałem wątpliwości, że udziela jej
się zdenerwowanie Delacroix. Kiedy się jej przyglądałem, zbiegła
po jego nogawce i pognała do ściany, gdzie leżała pokolorowana
jaskrawo szpulka. Przysunęła ją do jego stóp i podniosła z
oczekiwaniem wzrok, ale mały Francuz przynajmniej na razie nie
zwracał uwagi na swoją przyjaciółkę. - Co się stało, szefie? -
zapytał. - Kto został poszkodowany? - Wszystko gra - odparłem. -
 Nasz nowy lokator pokazał lwie pazury, ale teraz leży cicho jak
jagnię. Wszystko dobre, co się dobrze kończy. - Jeszcze się nie
skończyło - stwierdził Delacroix, spoglądając korytarzem w stronę
celi, w której zapuszkowaliśmy Whartona. - L'homme mauvais, c'est
vrai! - Nie pozwól, żeby to spędzało ci sen z powiek, Del -
poradziłem mu. - Nikt nie każe ci bawić się razem z nim w klasy
na podwórku. Za moimi plecami zaskrzypiała prycza, z której wstał
Coffey. - Szefie Edgecombe! - powiedział. Tym razem w jego głosie
brzmiało wyraźne naleganie. - Musimy porozmawiać. Odwróciłem się
do niego, myśląc: w porządku, nie ma problemu, rozmowa to moja
specjalność. Przez cały czas starałem się opanować drżenie,
ponieważ gorączka, jak to często bywa, zmieniła się w zimne
dreszcze. Z wyjątkiem pachwiny, która w dalszym ciągu paliła
mnie, jakby ją rozcięto, wypełniono gorącymi węglami i zaszyto
z powrotem. - Więc rozmawiaj, Johnie Coffeyu - odparłem, starając
się, żeby mój głos brzmiał lekko i spokojnie. Po raz pierwszy,
odkąd przybył na blok E, John Coffey wyglądał, jakby naprawdę tu
był, naprawdę przebywał wśród nas. Cieknące prawie nieustannie
z kącików jego oczu łzy wyschły, przynajmniej na razie, i miałem
pewność, że widzi przed sobą Paula Edgecombe'a, głównego klawisza
na bloku E, a nie jakieś miejsce, do którego chciałby wrócić i
cofnąć tę straszną rzecz, którą popełnił. - Nie - oznajmił. -
Musi pan wejść do środka.
- Wiesz przecież, że nie mogę tego zrobić. Przynajmniej w tej
chwili - powiedziałem, wciąż próbując lżejszego tonu. - Jestem
teraz zupełnie sam, a ty ważysz co nieco więcej ode mnie.
Mieliśmy tu już dzisiaj jedną awanturę i to na razie wystarczy.
Więc jeśli ci to nie przeszkadza, pogawędzimy sobie po prostu
przez kraty i... - Proszę!
Zaciskał palce na kratach tak mocno, aż pobladły mu kłykcie i
krew odpłynęła z paznokci. Twarz poszarzała mu ze strapienia, a
w dziwnych oczach płonęła jakaś potrzeba, której nie mogłem
zrozumieć. Pamiętam, że pomyślałem wówczas, iż zrozumiałbym ją,
gdybym tylko nie był taki chory, i że dzięki tej wiedzy zdołałbym
mu może pomóc. Kiedy się zna potrzeby, które ma jakiś człowiek,
wie się o nim prawie wszystko. -  Proszę, szefie Edgecombe! Musi
pan wejść do środka!
To najgłupsza rzecz, jaką w życiu słyszałem, pomyślałem, a potem
uświadomiłem sobie, że mam zamiar zrobić coś jeszcze głupszego:
mam zamiar go posłuchać. Odczepiłem klucze od pasa i zacząłem
szukać wśród nich tego, który otwierał celę Johna Coffeya. Mógł
mnie złapać i złamać o kolano niczym szczapę drewna nawet w dniu,
gdy czułem się silny i zdrowy, a ten dzień z pewnością do nich
nie należał. Mimo to zamierzałem tam wejść. W pojedynkę,
niespełna pół godziny po tym, jak przekonaliśmy się na własnej
skórze, do czego prowadzi głupota i nierozwaga, gdy ma się do
czynienia z oczekującymi na śmierć mordercami, miałem zamiar
otworzyć celę tego czarnego olbrzyma, wejść do środka i usiąść
z nim razem na pryczy. Gdyby to wyszło na jaw, straciłbym z
miejsca pracę, jeśli nawet Coffey nie zrobiłby mi nic złego, lecz
mimo to miałem zamiar tam wejść. Zatrzymaj się, mówiłem sobie,
po prostu weź na wstrzymanie, Paul. Ale nie zrobiłem tego.
Otworzyłem jednym kluczem górny i drugim dolny zamek, a potem
przesunąłem drzwi po szynie. - To chyba nie jest najlepszy
pomysł, szefie - odezwał się nagle Delacroix tak gderliwym i
zarazem podenerwowanym głosem, że w innych okolicznościach
parsknąłbym głośnym śmiechem. - Pilnuj swojego nosa, a ja będę
pilnować swego - mruknąłem, w ogóle się nie odwracając. Oczy
miałem utkwione w Johnie Coffeyu i nie mogłem ich oderwać.
Przypominało to hipnozę. Mój własny głos brzmiał tak, jakby
odbijał się echem w długiej dolinie. Do diabła, może rzeczywiście
byłem zahipnotyzowany. - Po prostu się połóż i odpocznij -
powiedziałem. - Chryste, to miejsce to prawdziwy dom wariatów -
szepnął drżącym głosem Delacroix. - Chciałbym, żeby już mnie
usmażyli, Panie Dzwoneczku! Chciałbym to mieć za sobą! Wszedłem
do celi Coffeya. Kiedy dałem krok do przodu, on cofnął się, a
potem stanął tyłem do pryczy - posłanie dotykało jego łydek, taki
był wysoki - i usiadł. Wciąż patrząc mi prosto w oczy, poklepał
materac obok siebie. Gdy usiadłem, objął mnie ramieniem, tak
jakbym był jego sympatią i siedział razem z nim w kinie. - Czego
chcesz, Johnie Coffeyu? - zapytałem, wciąż spoglądając w jego
oczy, w te smutne łagodne oczy. - Tylko pomóc - odparł.
Westchnął, jak wzdycha człowiek, kiedy wie, że czeka go robota,
której nie ma wielkiej ochoty wykonywać, a potem położył mi rękę
na udach, kilkanaście cali pod pępkiem. - Hej! - wrzasnąłem. -
Zabieraj tę swoją cholerną łapę... W tej samej chwili poczułem
wstrząs, potężne bezbolesne uderzenie. Podskoczyłem na pryczy,
wygiąłem plecy w łuk i przypomniałem sobie starego Tu-Tuta, który
wrzeszczał, że się smaży, smaży jak indyk w brytfannie. Nie
czułem, żeby poraziła mnie wysoka temperatura albo prąd, ale na
krótką chwilę zbladły wszystkie kolory, tak jakby świat się
skurczył i zaczai pocić. Widziałem każdy por na twarzy Johna
Coffeya, widziałem każdą nabiegłą krwią żyłkę w jego udręczonych
oczach, widziałem małe, gojące się już zadrapanie na jego
podbródku. Zdawałem sobie sprawę, że wymachuję zakrzywionymi
palcami w powietrzu i że moje stopy bębnią o podłogę celi
Coffeya. A po chwili wstrząs minął. Podobnie jak moja infekcja
dróg moczowych. Ustąpił ten okropny pulsujący ból w kroczu i
ustąpiła gorączka. Wciąż oblewałem się potem, który temperatura
wycisnęła z mojej skóry, i wciąż czułem jego zapach, ale infekcja
minęła. - Co się stało? - zawołał piskliwie Delacroix. Jego głos
dobiegał gdzieś z bardzo daleka, ale kiedy John Coffey pochylił
się do przodu i przestał patrzeć mi prosto w oczy, nagle
usłyszałem go wyraźniej. Miałem wrażenie, że ktoś wyciągnął mi
z uszu watę albo zatyczki, których używa się na strzelnicy. - Co
on tam panu robi? Nie odpowiedziałem. Coffey zgiął się wpół ze
zmienioną twarzą. Oczy wychodziły mu z orbit. Wyglądał jak
człowiek, który zakrztusił się kością z kurczaka. - John! -
zwróciłem się do niego i klepnąłem go po plecach; była to jedyna
rzecz, która przyszła mi do głowy. - Co się z tobą dzieje, John?
Podskoczył pod moją ręką, a potem wydał z siebie nieprzyjemny
charkot. Rozchylił wargi w ten sam sposób, w jaki otwierają
czasem pysk konie, żeby ugryźć - niechętnie, ściągając do tyłu
wargi i szczerząc zęby w rozpaczliwym grymasie. A potem otworzył
szeroko usta i wypluł z siebie chmarę małych czarnych owadów,
które wyglądały jak komary albo muszki. Przynajmniej tak mi się
wtedy wydawało. Owady zawirowały wściekle między jego kolanami,
pobielały i znikły. Poczułem nagle, że cała siła odpływa z mojego
tułowia - tak jakby wszystkie mięśnie zamieniły się tam w wodę.
Oparłem się o kamienną ścianę celi Coffeya. Pamiętam, że wzywałem
imienia Zbawiciela: "Chryste, Chryste, Chryste", raz po raz,
właśnie tak, i pomyślałem, że gorączka odebrała mi rozum. To
wszystko. A potem zorientowałem się, że Delacroix wzywa pomocy.
Oznajmiał całemu światu, że John Coffey morduje mnie, i robił to,
drąc się na całe gardło. Coffey pochylał się nade mną, to prawda,
ale tylko po to, by sprawdzić, czy nic mi nie jest. - Zamknij
się, Del - powiedziałem, wstając z pryczy. Oczekiwałem, że ból
rozedrze mi wnętrzności, ale nic takiego nie nastąpiło. Czułem
się lepiej. Naprawdę. Przez chwilę kręciło mi się w głowie, ale
przestało, nim złapałem się prętów celi Coffeya, żeby odzyskać
równowagę. - Jestem zdrów jak ryba. - Lepiej niech pan stamtąd
zaraz wyjdzie - poradził mi Francuz. Przypominał podenerwowaną
starszą panią, która każe dziecku natychmiast zleźć z wysokiego
drzewa. - Nie wolno panu wchodzić do celi, kiedy na bloku nie ma
innego strażnika. Spojrzałem na Johna Coffeya, który siedział,
opierając potężne dłonie na swoich kolanach, wielkich jak pnie
drzewa. John Coffey odwzajemnił moje spojrzenie. Robiąc to,
musiał unieść głowę, ale tylko trochę. - Co takiego zrobiłeś,
duży? - zapytałem półgłosem. - Co mi zrobiłeś? -  Pomogłem -
odparł. - Pomogłem, prawda?
- Tak, chyba pomogłeś. Ale jak? Jak pomogłeś?
Pokręcił głową - obrócił ją w prawo, w lewo i z powrotem na
wprost. Nie wiedział, w jaki sposób pomógł (w jaki sposób mnie
wyleczył), i jego spokojna twarz mówiła, że naprawdę mało go to
obchodzi - podobnie jak mnie nie obchodziła mechanika biegu, gdy
wyprzedzałem innych zawodników podczas zawodów w dniu czwartego
lipca. Zastanawiałem się, czy nie zapytać go, skąd w ogóle
wiedział, że jestem chory, ale on z pewnością udzieliłby mi
podobnej odpowiedzi. Jest takie określenie, które gdzieś
przeczytałem i które utkwiło mi w pamięci: "zagadka spowita w
mgłę tajemnicy". Czymś takim był właśnie John Coffey i
przypuszczam, że mógł spać w nocy tylko dlatego, że mało go to
obchodziło. Percy nazwał go matołem i było to okrutne, lecz
niezbyt odległe od prawdy. Nasz olbrzym znał swoje nazwisko,
wiedział, że pisze się je inaczej niż napój, i na tym mniej
więcej kończyło się to, co chciał wiedzieć. Jakby chcąc to
podkreślić, pokręcił jeszcze raz głową w ten swój szczególny
sposób, a potem położył się, odwrócił do ściany i podsunął pod
policzek złożone ręce. Nogi zwisały mu z pryczy już od samych
kolan, ale najwyraźniej wcale mu to nie przeszkadzało. Koszula
zwinęła mu się na plecach i widziałem blizny przecinające jego
skórę. Wyszedłem z celi, zamknąłem drzwi na oba zamki i zerknąłem
na Delacroix, który zaciskał ręce na kratach swojej celi i
wpatrywał się we mnie z niepokojem. Może nawet z lękiem. Wąsiki
Pana Dzwoneczka, który przycupnął na jego ramieniu, drżały niczym
małe druciki. - Co panu zrobił ten czarnuch? - zapytał Del. - Co
to były za czary? Rzucił na pana jakieś czary? - Nie wiem, co
masz na myśli, Del.
- Akurat pan nie wie! Niech pan na siebie spojrzy! Jaka zmiana!
Nawet pan inaczej chodzi, szefie! Może rzeczywiście chodziłem
inaczej. W kroczu czułem cudowny chłód, ulgę tak wyraźną, że
graniczyła z ekstazą - każdy, kto cierpiał silny ból, a potem
wrócił do zdrowia, wie, o czym mówię. - Wszystko jest w porządku,
Del - powiedziałem z naciskiem. - John Coffey miał koszmar, to
wszystko. - To czarownik! - oświadczył z przekonaniem Delacroix.
Na jego górnej wardze perliły się drobne kropelki potu. Nie
widział zbyt wiele, ale to, co zobaczył, śmiertelnie go
wystraszyło. - To szaman voodoo! - Dlaczego tak mówisz?
Delacroix zdjął mysz z ramienia i przybliżył ją do twarzy, a
potem wyjął z kieszeni różowy cukierek - jedną z tych miętowych
tabletek, które dostał od ciotki. Z początku mysz zignorowała ją,
wysuwając łebek w stronę człowieka, wdychając jego zapach w
sposób, w jaki ktoś mógłby wąchać kwiaty. Przymknięte,
paciorkowate oczka nadawały jej mordce wyraz podobny do ekstazy.
Delacroix pocałował ją w nos, a ona pozwoliła mu to zrobić. A
potem wzięła oferowany jej cukierek i zaczęła go chrupać.
Delacroix przyglądał się jej przez chwilę, a później popatrzył
na mnie. Nagle wszystko zrozumiałem. - Powiedziała ci o tym mysz,
prawda?
- Oui.
- Tak jak przedtem szepnęła ci swoje imię.
- Oui, szepnęła mi je do ucha.
- Połóż się, Del - poradziłem mu. - Wypocznij trochę.
Wysłuchiwanie tych wszystkich szeptów musiało cię porządnie
zmęczyć. Delacroix powiedział coś jeszcze; miał mi chyba za złe,
że mu nie wierzę. Jego głos znowu wydawał się dobiegać z bardzo
daleka. Podchodząc do biurka, nie miałem prawie wrażenia, że idę
- bardziej przypominało to unoszenie się w powietrzu, a może
nawet stanie w miejscu, podczas gdy cele przesuwały się po obu
stronach niczym filmowe dekoracje na ukrytych kółkach. Chciałem
usiąść w normalny sposób, ale nagle ugięły się pode mną kolana
i opadłem na niebieską poduszkę, którą Harry przyniósł z domu rok
wcześniej i umieścił na siedzeniu krzesła. Gdyby tam nie stało,
runąłbym pewnie prosto na podłogę. Siedziałem, czując kompletną
pustkę w miejscu, gdzie przed chwilą jeszcze szalał wściekły
pożar lasu. "Pomogłem, prawda?", powiedział John Coffey i nie
mylił się, przynajmniej jeśli chodzi o ciało. Nie można tego było
jednak powiedzieć o duszy. Jej w ogóle nie pomógł. Mój wzrok padł
na formularze, które leżały w rogu biurka pod blaszaną
popielniczką. Na górze każdego wydrukowano nagłówek: RAPORT
DZIENNY. Mniej więcej w połowie kartki znajdowała się rubryka
zatytułowana: INFORMACJE O WSZYSTKICH NIECODZIENNYCH ZAJŚCIACH.
Powinienem wypełnić ją wieczorem, relacjonując barwne i pełne
przygód przybycie na blok Williama Whartona. Przypuśćmy, że
opiszę również, co przytrafiło mi się w celi Johna Coffeya?
Wyobraziłem sobie, że biorę do ręki ołówek - ten sam, którego
końcówkę tak często lizał Brutal - i piszę wielkimi literami
tylko jedno słowo: CUD. Myśl była nawet zabawna, a jednak zamiast
się uśmiechnąć, poczułem nagle, że zbiera mi się na płacz.
Zasłoniłem rękoma twarz i przycisnąłem dłonie do ust, żeby
stłumić łkanie - nie chciałem ponownie nastraszyć Delacroix,
który zaczynał się już uspokajać - ale nie załkałem. Z oczu nie
pociekła mi ani jedna łza. Po kilku chwilach opuściłem ręce i
złożyłem je na piersi. Nie miałem pojęcia, co czuję; wiedziałem
tylko, iż nie chcę, żeby ktoś wrócił na blok, zanim odzyskam nad
sobą panowanie. Bałem się tego, co mogą zobaczyć na mojej twarzy.
Przysunąłem do siebie blok z raportami. Zdawałem sobie sprawę,
że powinienem trochę ochłonąć, nim opiszę, jak mój najnowszy
lokator o mało nie zadusił Deana Stantona, tymczasem zaś mogłem
odwalić trochę zaległej papierkowej roboty. Obawiałem się, że mój
charakter pisma może wydać się trochę dziwny - roztrzęsiony - ale
był taki sam jak zawsze. Pięć minut później odłożyłem ołówek i
ruszyłem do przylegającej do gabinetu ubikacji, żeby się wysikać.
Nie chciało mi się aż tak strasznie, uznałem jednak, że
powinienem sprawdzić, co się ze mną dzieje. Stojąc w ubikacji i
czekając, aż wypłynie ze mnie struga moczu, byłem pewien, że
zaboli mnie tak samo, jak zabolało rano, gdy miałem wrażenie, że
wydalam z siebie okruchy stłuczonego szkła. Za chwilę się okaże,
myślałem, że mnie tylko zahipnotyzował i mimo bólu będzie to
przecież stanowić jakąś ulgę. Nie odczułem jednak żadnego bólu,
a to, co popłynęło do sedesu, było czyste, bez śladu ropy.
Zapiąłem rozporek, pociągnąłem za łańcuch, który spuszczał wodę,
wróciłem na korytarz i usiadłem z powrotem za biurkiem.
Wiedziałem, co się stało; przypuszczam, że wiedziałem to już
wówczas, gdy usiłowałem sobie wmówić, że padłem ofiarą hipnozy.
Zostałem cudownie uzdrowiony. Módlmy się do Jezusa, Pan jest
naszą ostoją. Jako chłopak, który w dzieciństwie odwiedzał na
zmianę świątynię baptystów bądź zielonoświątkowców, w zależności
od tego, jaki kościół preferowały w danym miesiącu moja matka i
jej siostry, słyszałem niejednokrotnie o cudownych uzdrowieniach.
Nie wierzyłem we wszystkie, ale było wielu ludzi, w których
relacje nie śmiałem wątpić. Należał do nich facet o nazwisku Roy
Delfines. Kiedy miałem sześć albo siedem lat, mieszkał z rodziną
mniej więcej dwie mile od nas. Delfines odciął siekierą mały
palec swojego syna. Stało się to, gdy chłopiec poruszył
nieoczekiwanie dłonią, którą przytrzymywał leżącą na pniaku
kłodę. Roy Delfines twierdził, że modlił się przez całą jesień
i zimę, aż wytarł kolanami dywanik, ale na wiosnę palec odrósł.
Razem z paznokciem. Wierzyłem Royowi Delfinesowi, słuchając, jak
opowiadał o tym podczas czwartkowego nocnego nabożeństwa. Stał
z rękoma wsuniętymi głęboko w kieszenie kombinezonu i w tym, co
mówił, była jakaś prosta, pozbawiona wyrachowania uczciwość. -
Kiedy palec zaczął rosnąć, trochę go swędziało - opowiadał - i
nie mógł spać w nocy, ale wiedział, że to boskie swędzenie, i
godził się bez szemrania. - Módlmy się do Jezusa, Pan jest naszą
ostoją. Opowieść Delfinesa była jedną z wielu; dorastałem po
prostu pośród cudów i uzdrowień. Dorastałem, wierząc w zabobony
(stojąca woda jest najlepszym lekarstwem na kurzajki, a mech
wsadzony pod poduszkę koi złamane serce) oraz oczywiście w to,
co nazywaliśmy przeczuciami - nie wierzyłem jednak ani przez
chwilę, że John Coffey jest czarownikiem. Patrzyłem mu prosto w
oczy. Co więcej, czułem dotyk jego ręki. Miałem wtedy wrażenie,
że dotyka mnie jakiś dziwny wspaniały lekarz. "Pomogłem,
prawda?".
To zdanie tłukło mi się po głowie niczym refren piosenki, której
nie sposób zapomnieć, albo słowa, wypowiadane po to, by rzucić
zaklęcie. "Pomogłem, prawda?".
Tyle że to wcale nie był on. Pomógł mi Pan Bóg. Fakt, iż John
Coffey użył pierwszej osoby liczby pojedynczej, można było
przypisać bardziej ignorancji niż chełpliwości, ja jednak
wierzyłem w to, czego nauczono mnie w tych pachnących sosną,
wzniesionych ku chwale bożej kościołach, które tak bardzo
ukochała moja dwudziestodwuletnia matka i ciotki: w to, że
uzdrowienie nie jest sprawą między uzdrowionym i uzdrawiaczem,
lecz przejawem woli boskiej. Radość z tego, że chory wyzdrowiał,
jest rzeczą całkowicie naturalną i oczekiwaną, ale ten, kogo
uzdrowiono, ma obowiązek zapytać, dlaczego tak się stało - ma
obowiązek pomedytować na temat woli boskiej i tego, jak
niezwykłych środków ima się czasami Pan Zastępów, aby ją spełnić.
Czego Bóg chciał ode mnie w tym przypadku? Co było dla niego aż
tak ważne, że obdarzył mocą uzdrawiania mordercę dzieci? Czy
chodziło o to, że miałem być tutaj, na bloku, a nie leżeć w
łóżku, trzęsąc się, pocąc i cuchnąc sulfonamidami? Całkiem
możliwe; może powinienem zostać tu, a nie w domu, na wypadek
gdyby Dziki Bill Wharton miał zamiar znowu dać nam się we znaki,
a Percy Wetmore popełnić kolejną, grożącą nieobliczalnymi
konsekwencjami głupotę. W takim razie dobrze. Niech będzie.
Postaram się mieć oczy szeroko otwarte... i nabiorę wody w usta,
zwłaszcza w kwestii cudownych uzdrowień. Mój nagły powrót do
zdrowia nie powinien nikogo zdziwić; głosiłem przecież wszem i
wobec, że czuję się coraz lepiej i aż do tego poranku szczerze
w to wierzyłem. Powiedziałem o tym nawet dyrektorowi Mooresowi.
Delacroix coś widział, miałem jednak nadzieję, że nie piśnie ani
słowa (prawdopodobnie z obawy, że jeśli to zrobi, John Coffey
rzuci na niego urok). Co do Coffeya, pewnie już o wszystkim
zapomniał. Był w końcu tylko kanałem, a nie ma na świecie rowu,
który pamiętałby płynącą nim wodę, kiedy już przestaje padać
deszcz. Postanowiłem zatem nikomu się nie zwierzać, nie mając
pojęcia, jak szybko ujawnię całą historię i komu ją opowiem.
Interesował mnie jednak mój olbrzym i nie ma sensu temu
zaprzeczać. Po tym, co przytrafiło mi się w jego celi,
interesował mnie jeszcze bardziej niż przedtem.


4

Wieczorem, przed wyjściem z bloku, ustaliłem z Brutalem, że
zastąpi mnie nazajutrz, gdybym się trochę spóźnił, i następnego
dnia pojechałem rano do Tefton w hrabstwie Trapingus. - Nie
podoba mi się, że tak bardzo przejmujesz się tym Coffeyem -
stwierdziła moja żona, wręczając mi drugie śniadanie. Janice
nigdy nie miała zaufania do przydrożnych bud z hamburgerami;
twierdziła, że w każdej z nich można nabawić się skrętu kiszek. -
 To nie jest do ciebie podobne, Paul. - Wcale się nim nie
przejmuję - powiedziałem. - Jestem po prostu ciekaw. -
Doświadczenie uczy, że jedno prowadzi szybko do drugiego -
odparła oschle, po czym pocałowała mnie mocno w usta. - Ale muszę
przyznać, że o wiele lepiej wyglądasz. Trochę się o ciebie
denerwowałam. Kanalizacja się poprawiła? - Zdecydowanie -
potwierdziłem i pomachałem jej na pożegnanie. W drodze nuciłem
piosenki w rodzaju Come, Josephine, in My Flying Machine i We're
in the Money, żeby dotrzymać sobie towarzystwa. W Tefton
zajrzałem najpierw do redakcji "Intelligencer", gdzie
poinformowano mnie, że Burt Hammersmith, facet, którego szukam,
jest najprawdopodobniej w sądzie. Tam z kolei dowiedziałem się,
że Hammersmith był, ale wyszedł, kiedy pęknięta rura wodociągowa
spowodowała przerwę w rozprawie przeciwko sprawcy gwałtu (na
łamach "Intelligencer" jego zbrodnia miała zostać określona jako
"napaść na kobietę", w ten sposób bowiem mówiono o tych rzeczach,
zanim na scenie pojawili się Ricki Lake i Carnie Wilson). Zdaniem
moich informatorów Hammersmith pojechał do domu. Mieszkał przy
polnej drodze, tak wąskiej i porytej koleinami, że kilka razy
miałem ochotę zawrócić. Hammersmith był autorem relacji z procesu
Johna Coffeya i od niego dowiedziałem się większości szczegółów
na temat krótkiej obławy, która zakończyła się ujęciem olbrzyma.
Mam oczywiście na myśli szczegóły, które "Intelligencer" uznał
za zbyt brutalne, by mogły ukazać się w druku. Pani Hammersmith
była młodą kobietą o zmęczonej ładnej twarzy i rękach
zaczerwienionych od szarego mydła. Nie pytając nawet, jaką mam
sprawę, poprowadziła mnie przez niewielki dom, w którym unosił
się zapach pieczonego ciasta, na werandę, gdzie siedział jej mąż
z butelką oranżady i zamkniętym egzemplarzem czasopisma "Liberty"
na kolanach. Na podwórku za domem bawiła się na huśtawce dwójka
dzieci. Z werandy trudno było się zorientować, jakiej są płci,
ale domyśliłem się, że to chłopiec i dziewczynka. Być może nawet
bliźniaki, co rzucałoby interesujące światło na rolę, jaką ich
ojciec odegrał, choćby marginesowo, w procesie Coffeya. Trochę
bliżej, niczym wyspa pośrodku upstrzonej łajnem, udeptanej gołej
ziemi, stała buda dla psa. Nigdzie w pobliżu nie widziałem jednak
jej lokatora; był kolejny niezwykle ciepły jak na tę porę roku
dzień i doszedłem do wniosku, że drzemie prawdopodobnie w środku.
- Przyprowadziłam ci gościa, Burt - oznajmiła pani Hammersmith. -
 W porządku - odparł. Spojrzał na mnie, na żonę, a potem jego
wzrok powędrował z powrotem ku dzieciom, za głosem serca. Był
chudym mężczyzną - niemal boleśnie chudym, jakby wracał do
zdrowia po ciężkiej chorobie - i przerzedzały mu się już lekko
włosy. Żona położyła nieśmiało na jego ramieniu swoją czerwoną,
spuchniętą od prania dłoń. Hammersmith nie podniósł wzroku ani
nie pogładził jej po ręce, i po krótkiej chwili ją cofnęła.
Przyszło mi do głowy, że przypominają bardziej siostrę i brata,
niż męża i żonę: on odziedziczył inteligencję, a ona urodę, oboje
jednak łączyło pewne podskórne podobieństwo, spuścizna, której
nie sposób się wyprzeć. Później, wracając do domu, zdałem sobie
sprawę, że nie byli do siebie w ogóle podobni; tym, co ich
upodabniało, był przeżyty wspólnie stres, nieukojony smutek. To
dziwne, jak mocno ból znaczy nasze twarze i sprawia, że wyglądamy
niczym rodzeństwo. -  Chce pan się napić czegoś zimnego,
panie...? - zapytała. - Nazywam się Edgecombe - powiedziałem. -
Paul Edgecombe. I bardzo proszę. Zimny napój to coś, o czym
marzę, proszę pani. Pani Hammersmith weszła z powrotem do domu,
a ja podałem rękę jej mężowi. Miał miękką, zimną dłoń. Ani na
chwilę nie spuszczał z oka dzieci bawiących się na skraju
podwórka. - Jestem kierownikiem bloku E stanowego więzienia w
Cold Mountain, panie Hammersmith. Blok E to... - Wiem, czym jest
blok E - stwierdził, spoglądając na mnie z trochę większym
zainteresowaniem. - Na mojej werandzie pojawił się we własnej
osobie naczelny klawisz Zielonej Mili. Co sprawiło, że tłukł się
pan pięćdziesiąt mil, żeby porozmawiać z jedynym pracującym na
stałym etacie reporterem miejscowego szmatławca? - John Coffey -
 odparłem.
Oczekiwałem chyba silniejszej reakcji (wciąż myślałem o
dzieciach, które mogły być bliźniakami... oraz o budzie stojącej
pośrodku podwórka; Detterickowie też mieli psa), ale Hammersmith
podniósł tylko brwi i wypił trochę oranżady. - Teraz pan ma go
na głowie, nieprawdaż? - zapytał.
- Nie mamy z nim dużych problemów - odparłem. - Boi się ciemności
i często płacze, ale w naszej profesji nie oznacza to jeszcze
kłopotów. Znamy gorsze. - Często płacze, powiada pan? No cóż,
moim zdaniem ma powód, żeby płakać. Kiedy weźmie się pod uwagę,
co zrobił. Co pana interesuje? - Wszystko, co może mi pan
powiedzieć. Przeczytałem pańskie relacje w gazecie, więc zależy
mi bardziej na tym, czego pan w nich nie zamieścił. Hammersmith
posłał mi niesympatyczne spojrzenie.
- Na przykład, jak wyglądały te dziewczynki? I co dokładnie im
zrobił? Czy tego rodzaju rzeczy budzą pańskie zainteresowanie,
panie Edgecombe? - Nie - odpowiedziałem, starając się nie
podnosić głosu. - Nie chodzi mi o córki Dettericków, proszę pana.
Biedne dziewczynki są już martwe. Ale Coffey żyje... jeszcze
żyje... i to on mnie interesuje. - W porządku - odparł. - Niech
pan przysunie krzesło i siada, panie Edgecombe. I proszę
wybaczyć, jeśli to, co powiedziałem, zabrzmiało trochę obcesowo,
ale w mojej profesji spotykam się często z hienami. Zdarza się,
że mnie również uważa się za jedną z nich. Chciałem się po prostu
upewnić co do pana. - I upewnił się pan?
- Chyba tak - stwierdził takim tonem, jakby w gruncie rzeczy było
mu to obojętne. Historia, którą od niego usłyszałem, pokrywa się
w znacznym stopniu z tym, co umieściłem wcześniej w tej relacji -
 opowiedział mi o tym, jak pani Detterick odkryła, że weranda
jest pusta, drzwi wyrwane z górnego zawiasu, a koce ciśnięte w
kąt; jak jej syn i mąż ruszyli za porywaczem; jak zorganizowana
przez zastępcę szeryfa grupa pościgowa dogoniła najpierw ich, a
niedługo potem Johna Coffeya. Jak Coffey siedział na brzegu
rzeki, płacząc i trzymając w rękach zwisające niczym wielkie
szmaciane lalki ciała dziewczynek. Chudy jak patyk reporter w
szarych spodniach i białej koszuli z rozpiętym kołnierzykiem
mówił niskim, pozbawionym emocji głosem... ale ani na moment nie
spuścił z oczu dwójki dzieci, które kłóciły się, zaśmiewały i
bujały na zmianę na huśtawce, tam w cieniu, u podnóża
wzniesienia. Gdzieś w połowie opowieści pojawiła się ponownie
pani Hammersmith z butelką korzennego piwa domowej roboty,
zimnego, mocnego i pysznego. Stała przez chwilę, słuchając męża,
a potem przerwała mu, żeby zawołać dzieci i powiedzieć im, by
przyszły do kuchni, bo zaraz wyjmie ciastka z piekarnika. -
Zaraz, mamo - odezwał się dziewczęcy głos i kobieta zniknęła z
powrotem w głębi domu. - Dlaczego chciał pan to wszystko
wiedzieć? - zapytał na koniec Hammersmith. - Nigdy jeszcze nie
odwiedził mnie żaden strażnik z Cold Mountain. Pan jest pierwszy.
- Powiedziałem już panu...
- Ciekawość, zgadza się. Ludzie są ciekawi, wiem o tym i nawet
dziękuję za to Bogu. Gdyby było inaczej, straciłbym posadę i
musiałbym pójść do jakiejś roboty, żeby zarobić na życie. Ale
pięćdziesiąt mil to diabelnie daleko, jeśli celem jest
zaspokojenie prostej ciekawości, zwłaszcza że ostatnie
dwadzieścia trzeba tłuc się polną drogą. Więc może jednak powie
mi pan prawdę, panie Edgecombe? Ja spełniłem pańską prośbę, teraz
niech pan spełni moją. Chodzi o to, mógłbym odpowiedzieć, że
miałem ostrą infekcję dróg moczowych, a John Coffey położył rękę
na moim kroczu i uzdrowił mnie. Zrobił to człowiek, który
zgwałcił i zamordował dwie małe dziewczynki. Więc to chyba jasne,
że się nim interesuję - każdy by się interesował. Zastanawiam się
nawet, czy szeryf Homer Cribus i zastępca Rob McGee nie
przyskrzynili przez pomyłkę niewłaściwego człowieka. Zastanawiam
się nad tym mimo przemawiających przeciw niemu dowodów, ponieważ
człowiek, który ma taką moc w rękach, nie gwałci na ogół i nie
morduje małych dziewczynek. Nie, lepiej było chyba tego nie
mówić.
- Są dwie sprawy, które chciałbym poznać - wyjaśniłem. - Przede
wszystkim interesuje mnie, czy kiedykolwiek zrobił coś podobnego
w przeszłości. Hammersmith spojrzał na mnie. W jego oczach
zapaliły się nagle iskierki zainteresowania i zorientowałem się,
że jest całkiem niegłupi. Być może na swój cichy sposób nawet
genialny. - Dlaczego? - zapytał. - Co pan wie, panie Edgecombe?
Co on panu powiedział? - Nic. Lecz ludzie, którzy robią tego
rodzaju rzeczy, robili je na ogół już wcześniej. Mają do tego
upodobanie. -  Tak - potwierdził. - Mają. Z całą pewnością mają.
- I przyszło mi do głowy, że nietrudno byłoby dowiedzieć się
czegoś o jego przeszłości. Mężczyznę jego postury, na dodatek
Murzyna, łatwo zapamiętać. - Mogłoby się tak zdawać, ale tak nie
jest. Przynajmniej jeśli idzie o Coffeya. - Próbował pan?
- Tak, i prawie niczego się nie dowiedziałem. Kilku kolejarzy
twierdziło, że dwa dni przed śmiercią dziewczynek widzieli go na
bocznicy w Knoxville. Nic dziwnego; kiedy go przyskrzynili,
siedział na brzegu rzeki, niedaleko torów Great Southern i tą
linią przyjechał do nas prawdopodobnie z Tennessee. Dostałem list
od faceta, który pisze, że wiosną tego roku zatrudnił wielkiego
łysego Murzyna do przenoszenia skrzynek. To było w Kentucky.
Wysłałem mu fotografię Coffeya i facet twierdzi, że to on. Poza
tym jednak... - Hammersmith wzruszył ramionami i pokręcił głową.
- Nie wydaje się to panu trochę dziwne?
- Wydaje mi się to bardzo dziwne, panie Edgecombe. Wygląda na to,
że Coffey spadł prosto z nieba. Sam też nie jest zbyt pomocny;
nie pamięta, co działo się w zeszłym tygodniu. - Zgadza się, nie
pamięta - potwierdziłem. - Czym pan to tłumaczy? - Mamy Wielki
Kryzys - odparł - i tym to tłumaczę. Ludzie podróżują. Farmerzy
z Oklahomy chcą zbierać brzoskwinie w Kalifornii, biała biedota
z sawanny pragnie montować samochody w Detroit, czarni znad
Missisipi chcą jechać do Nowej Anglii i pracować w fabryce butów
albo tkalni. Wszyscy, tak samo czarni jak i biali, uważają, że
będzie im lepiej gdzie indziej. To takie cholernie amerykańskie.
Nawet takiego olbrzyma jak Coffey nie zauważa się wszędzie, gdzie
się pojawi... dopóki oczywiście nie postanowi zabić kilku
dziewczynek. Białych dziewczynek. - Wierzy pan w to? - zapytałem.
Hammersmith popatrzył na mnie swymi beznamiętnymi oczyma
osadzonymi w trochę zbyt pociągłej twarzy. - Czasami wierzę -
stwierdził.
Jego żona wychyliła się z kuchennego okna niczym maszynista z
kabiny lokomotywy. - Dzieci! - zawołała. - Chodźcie na ciastka!
Czy ma pan ochotę na ciastka z płatkami owsianymi i rodzynkami,
panie Edgecombe? - zapytała, zwracając się do mnie. - Jestem
pewien, że są wyśmienite, proszę pani, ale tym razem chyba
podziękuję. - Proszę bardzo - odparła i schowała głowę do środka.
- Widział pan te jego blizny? - zapytał nagle Hammersmith. Wciąż
obserwował dzieci, których nawet ciasteczka z płatkami owsianymi
i rodzynkami nie mogły odciągnąć od huśtawki. - Tak -
potwierdziłem, zdziwiony, że on także je widział. Spostrzegł moją
reakcję i roześmiał się.
- Jedynym sukcesem obrońcy było doprowadzenie do tego, że Coffey
zdjął koszulę i pokazał je przysięgłym. Prokurator, George
Peterson, sprzeciwiał się, jak mógł, ale sędzia wyraził zgodę.
Stary George mógł sobie oszczędzić fatygi: ławnicy w tych
stronach nie kupują całej tej psychologicznej bajeczki o tym, jak
to ludzie, którzy byli maltretowani w przeszłości, nie mogą się
po prostu powstrzymać. Wierzą, że ludzie mogą się powstrzymać.
Jestem skłonny podzielać ten punkt widzenia, ale muszę przyznać,
że blizny były rzeczywiście koszmarne. Zauważył pan w nich coś
szczególnego, Edgecombe? Widziałem Coffeya nagiego pod prysznicem
i rzeczywiście zauważyłem. Wiedziałem dobrze, o czym mówi
Hammersmith. - Jedne nakładają się na drugie. Tworzą prawie równy
deseń. - Wie pan, co to oznacza?
- Ktoś chciał go zatłuc na śmierć, kiedy był dzieckiem -
odparłem. - Zanim dorósł. - Ale nie udało się wypędzić z niego
diabła, prawda, Edgecombe? Nie sądzi pan, że zamiast okładać go
kijem, powinni go raczej utopić w rzece jak kociaka?
Przypuszczam, że najsłuszniej byłoby w tym momencie przytaknąć
i się pożegnać, ale nie mogłem tego zrobić. Widziałem Coffeya.
I poczułem jego dotyk. Pamiętałem dotyk jego rąk. - Jest... jakiś
dziwny - powiedziałem. - Nie wydaje się jednak, żeby tkwiło w nim
prawdziwe zło. Wiem, w jakich okolicznościach go złapano i to
zupełnie nie pasuje do tego, co oglądam dzień w dzień na bloku.
Znam ludzi, którzy są naprawdę agresywni, panie Hammersmith. -
Mówiąc to, myślałem oczywiście o Whartonie, o Whartonie, który
dusi łańcuchem Deana Stantona i ryczy: "Juhuuu, chłopaki! Ale
mamy zabawę, nie?". Hammersmith uważnie mi się przyjrzał. Usta
skrzywił w pełnym niedowierzania uśmieszku, który nie przypadł
mi zbytnio do gustu. - Nie przyjechał pan tutaj, żeby się
dowiedzieć, czy Coffey mógł zamordować gdzie indziej jakieś
dziewczynki - stwierdził. - Przyjechał pan, aby zapytać, czy moim
zdaniem w ogóle to zrobił. Zgadłem, prawda? Niech pan się
przyzna, Edgecombe. Wypiłem do końca piwo i odstawiłem butelkę
na stolik.
-  No więc jak? Zrobił to pana zdaniem?
- Dzieci! - zawołał, pochylając się trochę do przodu. - Chodźcie
na ciastka! - Odchylił się z powrotem na krześle i spojrzał na
mnie. Na jego twarzy ponownie pojawił się ten uśmieszek, który
mnie drażnił. - Coś panu powiem. I niech pan słucha uważnie, bo
może się to panu przydać. - Zamieniam się w słuch - odparłem.
- Mieliśmy psa, który nazywał się Sir Galahad - stwierdził,
pokazując kciukiem budę. - Dobrego psa. Nierasowego, ale
łagodnego. Spokojnego. Takiego, co to poliże rękę i przyniesie
patyk. Jest dużo takich kundli, chyba pan nie zaprzeczy?
Wzruszyłem ramionami i pokiwałem głową.
- Dobry kundel pod wieloma względami przypomina pańskiego
Murzyna. Poznaje go pan lepiej i bardzo często obdarza uczuciem.
Nie ma z niego większego pożytku, lecz trzyma go pan, ponieważ
uważa pan, że on też pana kocha. Jeśli ma pan szczęście, panie
Edgecombe, nigdy się pan nie dowie, że jest inaczej. Cynthia i
ja nie mieliśmy tyle szczęścia. Hammersmith westchnął -
zabrzmiało to, jakby wiatr zaszeleścił w opadłych liściach - i
ponownie wskazał palcem budę dla psa. Dziwiło mnie, dlaczego nie
spostrzegłem wcześniej tej wszechobecnej pustki albo tego, że
wiele psich bobków pobielało i rozsypało się w proch. -
Sprzątałem po nim - stwierdził Hammersmith - i naprawiałem dach
budy, kiedy przeciekała po deszczu. W tym również Sir Galahad
przypominał pańskiego Murzyna, który nigdy nie robi tych rzeczy
sam. Teraz w ogóle nie podchodzę do tego miejsca. Nie zbliżałem
się tam od czasu wypadku... jeśli można nazwać to wypadkiem.
Podszedłem ze strzelbą i zastrzeliłem go, ale od tamtej chwili
w ogóle się tam nie zbliżałem. Nie potrafię się zmusić. Ale w
końcu chyba to zrobię. Posprzątam całe to łajno i rozwalę tę
budę. W tej samej chwili podeszły do nas dzieci i natychmiast
pożałowałem tego, że do nas podeszły; nagle wydało mi się, że
jest to ostatnia rzecz pod słońcem, jakiej mogłem sobie życzyć.
Dziewczynka była w porządku, ale chłopiec... Zatupały po
schodkach, spojrzały na mnie, zachichotały, a potem ruszyły w
stronę kuchennych drzwi. - Caleb - powiedział Hammersmith. -
Podejdź tutaj. Na chwilę. Dziewczynka - na pewno jego
bliźniaczka, dzieci musiały być w tym samym wieku - zniknęła w
kuchni, a chłopiec podszedł do ojca ze wzrokiem utkwionym w
podłodze. Wiedział, że jest brzydki. Miał nie więcej niż cztery
lata, ale cztery lata to dosyć, żeby wiedzieć takie rzeczy.
Ojciec wsadził mu dwa palce pod brodę i próbował unieść jego
twarz. Mały trochę się opierał. - Proszę, synu - odezwał się
Hammersmith tonem, w którym słychać było słodycz, miłość i
opanowanie, i Caleb ustąpił. Wielka owalna blizna biegła spod
włosów przez czoło, martwe i wybałuszone oko i policzek, aż do
kącika ust wykrzywionych w chytrym uśmieszku szulera lub może
alfonsa. Jeden policzek był gładki i śliczny, drugi kostropaty
niczym kora drzewa. Domyśliłem się, że kiedyś była w nim dziura,
ale na szczęście zarosła. - Zostało mu jedno oko - stwierdził
Hammersmith, gładząc zniekształcony policzek chłopca delikatnym
gestem tkliwego kochanka. - Ma chyba szczęście, że nie oślepł.
Padamy na kolana i dziękujemy Bogu, że oszczędził nam chociaż
tego. Prawda, Caleb? - Tak, proszę pana - odparł nieśmiało Caleb:
chłopiec, który przez wszystkie żałosne lata swej szkolnej
edukacji miał obrywać po głowie od śmiejących się, pokazujących
go palcami łobuzów; chłopiec, którego nikt nie poprosi, żeby
zagrał w butelkę albo listonosza i który po wejściu w wiek męski
nigdy zapewne nie prześpi się z kobietą, jeśli jej za to nie
zapłaci; chłopiec, który przez całe życie nie znajdzie jasnego
ciepłego kręgu przyjaciół, a patrząc w lustro przez następne
pięćdziesiąt, sześćdziesiąt, siedemdziesiąt lat swojego życia,
będzie stale powtarzał w myśli: brzydki, brzydki, brzydki. - Idź,
zjedz ciastka - powiedział ojciec, całując go w wykrzywione
szyderczo usta. - Tak, proszę pana - odparł Caleb i zniknął w
kuchni.
Hammersmith wyjął chusteczkę z tylnej kieszeni spodni i wytarł
nią oczy - były suche, ale przypuszczam, że przywykł do tego, że
płynęły z nich łzy. - Pies był tutaj, kiedy urodziły się
bliźniaki - oznajmił. - Zaprowadziłem go do domu, żeby je
obwąchał, kiedy Cynthia wróciła ze szpitala, a Sir Galahad
polizał ich rączki. Ich małe rączki. - Hammersmith pokiwał głową,
jakby chciał sam sobie przytaknąć. - Bawił się z nimi; lizał
Arden po twarzy, aż mała dostawała chichotek. Caleb ciągnął go
za uszy, a kiedy zaczai stawiać pierwsze kroki, chodził czasami
po podwórku, trzymając Galahada za ogon. Pies ani razu na niego
nie warknął. Na żadne z nich. Łzy w końcu popłynęły; Hammersmith
wytarł je zupełnie machinalnie jak ktoś, kto ma w tym dużą
wprawę. - Nie było żadnego powodu - podjął po chwili. - Caleb nie
zrobił mu nic złego, nawet na niego nie krzyknął. Wiem, bo
widziałem to na własne oczy. Gdyby mnie tam nie było, mały prawie
na pewno by zginął. Nie zdarzyło się kompletnie nic, panie
Edgecombe. Chłopiec ustawił po prostu głowę w odpowiedni sposób
przed pyskiem psa i Sir Galahadowi przyszło na myśl... jeśli w
ogóle można tak określić to, co się dzieje w mózgu psa... że może
skoczyć i ugryźć. Ugryźć tak, żeby zabić. Chłopiec stanął przed
nim i pies ugryzł. To samo przytrafiło się Coffeyowi. Przechodził
tamtędy, zobaczył na werandzie dziewczynki, porwał je, zgwałcił
i zabił. Powiada pan, że jakieś poszlaki mogą wskazywać, że
zrobił to już wcześniej, i wiem, co ma pan na myśli, ale może nie
zrobił tego wcześniej. Mój pies nigdy wcześniej nikogo nie
ugryzł; zrobił to tylko raz. Może Coffey, gdybyśmy wypuścili go
na wolność, nie zrobiłby tego nigdy więcej. Może mój pies nikogo
by już nie ugryzł. Ale ja wcale się nad tym nie zastanawiałem.
Wyszedłem po prostu ze strzelbą, złapałem go za obrożę i
odstrzeliłem mu łeb. Hammersmith oddychał ciężko.
- Jestem wykształconym człowiekiem, panie Edgecombe. Studiowałem
w Bowling Green i oprócz historii i dziennikarstwa liznąłem
trochę filozofii. Lubię się uważać za oświeconego. Nie
przypuszczam, żeby wzięto mnie za takiego na Północy, lecz lubię
tak o sobie myśleć. Nie wprowadziłbym z powrotem niewolnictwa za
żadne skarby świata. Sądzę, że powinniśmy w humanitarny i
rozsądny sposób rozwiązać problemy rasowe. A jednak musimy
pamiętać, że ten pański Murzyn ugryzie, jeśli tylko będzie miał
okazję, podobnie jak ugryzie kundel, jeśli da mu się okazję i
przyjdzie mu do łba to zrobić. Chce pan wiedzieć, czy on to
uczynił, ten pański zapłakany i pokryty bliznami John Coffey?
Kiwnąłem głową.
- O tak - powiedział Hammersmith. - Uczynił to. Niech pan w to
nie wątpi i niech pan nigdy nie odwraca się do niego plecami.
Może pan mieć szczęście raz, sto, nawet tysiąc razy... ale w
końcu... - Podniósł do moich oczu dłoń i zwarł nagle palce,
uderzając nimi o wysunięty kciuk, tak że jego ręka zmieniła się
w drapieżny pysk. - Rozumie pan? Kiwnąłem ponownie głową.
- Zgwałcił je, zabił, a potem tego żałował, lecz te dziewczynki
były już zgwałcone, te dziewczynki były już martwe. Ale pan się
nim zajmie, prawda, Edgecombe? Zajmie się pan nim za parę
tygodni, tak żeby nigdy już nie zrobił czegoś podobnego.
Hammersmith wstał, podszedł do balustrady i spojrzał nieobecnym
wzrokiem na budę, stojącą pośrodku udeptanej ziemi, między
rozsypującymi się w proch psimi odchodami. - Wybaczy pan -
oznajmił - ponieważ nie muszę siedzieć dzisiaj po południu w
sądzie, więc pomyślałem, że spędzę trochę więcej czasu z rodziną.
Małe dzieci ma się tylko raz w życiu. - Niech pan do nich idzie -
 powiedziałem. Wargi zdrętwiały mi i w ogóle ich nie czułem. -
Dziękuję, że poświęcił mi pan swój czas. - Nie ma o czym mówić -
 odparł.
Z domu Hammersmitha pojechałem bezpośrednio do więzienia. Jazda
była długa, tym razem jednak nie potrafiłem jej skrócić
śpiewaniem piosenek. Miałem wrażenie, że wszystkie przynajmniej
na jakiś czas wyleciały mi z głowy. Wciąż widziałem
zniekształconą twarz tego biednego chłopca. I rękę Hammersmitha,
jego palce otwierające się i zamykające niczym szczęki.


5

Dziki Bill Wharton znalazł się po raz pierwszy w izolatce już
nazajutrz po przyjeździe. Przez cały ranek i popołudnie był
spokojny i grzeczny jak baranek, co, jak wkrótce odkryliśmy, było
sprzeczne z jego naturą i zapowiadało problemy. Mniej więcej koło
wpół do ósmej wieczorem Harry Terwilliger poczuł, jak coś
ciepłego leje się na jego spodnie od munduru, które właśnie tego
dnia zmienił na czyste. To był mocz. William Wharton stał przy
prętach celi, szczerząc swoje poczerniałe zęby i sikając prosto
na spodnie i buty Terwilligera. - Ten brudny sukinsyn musiał się
wstrzymywać przez cały dzień - stwierdził później wciąż
zdegustowany i oburzony Harry. W tym momencie przebrała się
miarka. Nadeszła pora, żeby pokazać Williamowi Whartonowi, kto
tutaj rządzi. Harry zawiadomił Brutala i mnie, a ja wezwałem
Deana i Percy'ego, którzy także byli na bloku. Mieliśmy wtedy,
pamiętajcie, trzech więźniów i pełniliśmy, jak to się wówczas
nazywało, całodobowy dyżur. Ja z moją grupą pracowałem od siódmej
wieczorem do trzeciej rano - w porze, kiedy najczęściej zdarzały
się jakieś kłopoty. Dwie pozostałe zmiany składały się przeważnie
ze strażników, którzy nie zagrzali u nas dłużej miejsca. Dowodził
nimi najczęściej Bill Dodge. Nie był to w gruncie rzeczy zły
układ i czułem, że jeśli zdołam przenieść Percy'ego na którąś z
dziennych zmian, będzie nam się pracowało jeszcze lepiej. Nigdy
się jednak na to nie zdecydowałem. Zastanawiam się czasami, czy
sprawy ułożyłyby się inaczej, gdybym to zrobił. W szopie
zamontowany był naprzeciwko Starej Iskrówy potężny kran i Dean
razem z Percym podłączyli do niego płócienny szlauch, a potem
stanęli obok, żeby puścić wodę, kiedy będzie trzeba. Brutal i ja
ruszyliśmy do celi Whartona. Dziki Bill wciąż stał przy kratach
z uśmiechem na ustach i wyciągniętą ze spodni fujarą. Poprzedniej
nocy tuż przed wyjściem z bloku wziąłem z izolatki kaftan
bezpieczeństwa i położyłem go na półce w moim gabinecie,
przewidując, że może się przydać naszemu najnowszemu trudnemu
podopiecznemu. Zabrałem go teraz i niosłem, zawiesiwszy jeden z
płóciennych pasków na palcu wskazującym lewej ręki. Harry szedł
za nami, ciągnąc za sobą szlauch, a stojący w szopie Dean i Percy
rozwijali go z bębna tak szybko, jak mogli. - No i jak wam się
to spodobało? - zapytał Dziki Bill. Śmiał się jak dzieciak na
diabelskiej kolejce, tak głośno, że nie mógł prawie mówić; po
policzkach spływały mu wielkie łzy. - Przybiegliście tak szybko,
że chyba wam się spodobało. A teraz szykuję dla was parę
serdelków. Przyjemnych w dotyku i miękkich. Wysram je jutro rano.
Zobaczył, że wkładam klucz do zamka jego celi, i zwęziły mu się
oczy. Potem dostrzegł, że Brutal trzyma w jednej ręce rewolwer,
a w drugiej pałkę, i oczy zwęziły mu się jeszcze bardziej. -
Wejdziecie tutaj o własnych siłach, ale wyniosą was na noszach,
macie na to słowo Billy'ego Kida - stwierdził. - A ty, stary
pierdoło, nie myśl, że uda ci się włożyć mi to ubranko - dodał,
zwracając się do mnie. - To nie ty ustalasz tutaj reguły gry -
powiedziałem. - Powinieneś o tym dobrze wiedzieć, lecz widzę, że
trzeba ci udzielić małej lekcji. Wyjąłem klucz z zamka i
otworzyłem drzwi. Wharton skoczył na pryczę, z wciąż zwisającym
z portek kutasem, i wyciągnął w moją stronę ręce. - No chodź
tutaj, ty brzydki skurwysynu - zawołał, kiwając na mnie palcem. -
 Zabawimy się w szkołę, zgoda, ale kto inny będzie dzisiaj panem
nauczycielem. Ty pierwszy, dryblasie - dodał, szczerząc do
Brutala poczerniałe zęby. - Tym razem nie zajdziesz mnie od tyłu.
Odłóż tego gnata... i tak przecież z niego nie strzelisz... i
walcz ze mną jak mężczyzna z mężczyzną. Zobaczymy, kto kogo
załatwi... Brutal wszedł do celi, ale minąwszy drzwi, skręcił od
razu w lewo i zmrużone oczy Whartona otworzyły się szerzej, kiedy
zobaczył wycelowany w siebie wąż strażacki. - Nie, nie zrobicie
tego! - wrzasnął. - O nie, nie zro... - Dean! - zawołałem. -
Odkręcaj! Do oporu!
Wharton skoczył do przodu, ale Brutal zastopował go jednym celnym
uderzeniem - takim, o jakim, jestem pewien, od dawna marzył Percy
Wetmore - trafiając pałką w czoło, dokładnie nad brwiami.
Wharton, któremu wydawało się najwyraźniej, że przed jego
przyjazdem nigdy nie mieliśmy do czynienia z twardzielem, opadł
na kolana z otwartymi, lecz zachodzącymi mgłą oczyma. A potem ze
szlaucha trysnęła woda. Harry zachwiał się i dał krok do tyłu,
ale po chwili odzyskał równowagę i złapał mocniej końcówkę węża,
wycelowaną niczym lufa karabinu. Strumień trafił Dzikiego Billa
Whartona prosto w pierś, obrócił w bok i wbił pod pryczę.
Delacroix podskakiwał w miejscu w swojej celi, rechocząc głośno,
klnąc i domagając się od Johna Coffeya, żeby ten powiedział mu,
co się dzieje, kto wygrywa i jak ten nowy gran'fou znosi chińską
torturę wodną. John nie odzywał się ani słowem, stojąc spokojnie
w swoich za krótkich spodniach i więziennych kapciach. Zerknąłem
na niego tylko raz, ale to wystarczyło, bym ujrzał ten sam co
zawsze wyraz twarzy, jednocześnie smutny i łagodny. Tak jakby
oglądał tę scenę już wcześniej, nie raz lub dwa, ale tysiąc razy.
- Zakręć wodę! - zawołał przez ramię Brutal, a potem złapał pod
pachy półprzytomnego więźnia i wyciągnął go spod pryczy. Wharton
zanosił się kaszlem i wydawał z siebie odgłos podobny do bulgotu.
Z miejsca, gdzie pałka Brutala przecięła skórę nad brwiami, krew
kapała mu na zasnute mgłą oczy. Ja i Brutus Howell opanowaliśmy
wkładanie kaftana bezpieczeństwa do perfekcji; ćwiczyliśmy to
niczym para tancerzy z wodewilu, uczących się nowych kroków.
Czasami się to opłacało. Na przykład teraz. Brutal podniósł
Whartona wyżej i wyciągnął do mnie jego ręce, w ten sam sposób,
w jaki dziecko mogłoby wyciągnąć ręce szmacianej lalki. W oczach
Whartona zaczęły się pojawiać pierwsze przebłyski świadomości;
wiedział, że jeśli nie stawi teraz oporu, za chwilę będzie już
za późno, ale połączenia nerwowe między jego umysłem i mięśniami
były ciągle nieczynne i nim zdążył je odblokować, włożyłem rękawy
na jego ręce, a Brutal zaczai zapinać sprzączki z tyłu. Kiedy się
tym zajmował, złapałem za paski przy nadgarstkach, okręciłem ręce
Whartona wokół boków i skrępowałem je kolejnymi paskami. Wyglądał
teraz, jakby obejmował czule sam siebie. - Niech cię wszyscy
diabli, ty wielki pacanie, co oni z nim teraz robią? - wołał
Delacroix. Usłyszałem skrzeczenie Pana Dzwoneczka, tak jakby on
też chciał to wiedzieć. Pojawił się Percy. Miał płonącą z
podniecenia twarz i koszulę zmoczoną podczas zmagań z wężem, tak
że przylegała mu do ciała. Za nim wlókł się Dean z purpurowym
naszyjnikiem sińców na gardle i o wiele mniej podekscytowaną
miną. - Chodź, Dziki Billu - powiedziałem, pociągając go za sobą.
- Czas na mały spacer. - Nie waż się nigdy mnie tak nazywać! -
wrzasnął piskliwie i chyba po raz pierwszy zobaczyliśmy tkwiące
w nim prawdziwe uczucia, a nie sprytne zwierzęce barwy ochronne.
- Dziki Bill Hickock nie był rewolwerowcem! I nigdy nie zabił
niedźwiedzia myśliwskim nożem! Był po prostu kolejnym
niewydarzonym gliniarzem. Głupi dupek siedział odwrócony plecami
do drzwi i dał się zabić jakiemuś pijakowi! - Rany boskie, ten
palant udziela nam lekcji historii - stwierdził Brutal,
wypychając Whartona z celi. - Człowiek nigdy nie wie, co go tutaj
spotka, kiedy odbije kartę. Wiadomo tylko, że to będzie coś
miłego. Ale to chyba normalne, biorąc pod uwagę, ile mamy tutaj
miłych osób. I wiesz co, Dziki Billu? Ty sam niedługo też
przejdziesz do historii. A teraz chodź z nami. Mamy dla ciebie
mały pokoik. Trochę tam ochłoniesz. Wharton wydał z siebie
wściekły nieartykułowany wrzask i nie bacząc na to, że jest w
kaftanie bezpieczeństwa i ma skrępowane z tyłu ręce, rzucił się
na Brutala. Percy łapał już za swoją pałkę - cudowny środek
Wetmore'a na wszystkie życiowe kłopoty - lecz Dean chwycił go za
dłoń. Percy rzucił mu zdumione, lekko oburzone spojrzenie, jakby
chciał powiedzieć, że po tym, co Wharton zrobił Deanowi, ten
powinien być ostatnią osobą, która próbuje go powstrzymać. Brutal
odepchnął Whartona, a ja złapałem go i pchnąłem do Harry'ego,
który pognał go Zieloną Milą, obok uradowanego Delacroix i
apatycznego Coffeya. Wharton biegł, żeby nie upaść na twarz, i
przez cały czas sypał przekleństwami, podobnie jak palnik
acetylenowy sypie iskrami. Wsadziliśmy go do ostatniej celi po
prawej stronie, a potem Dean, Harry i Percy (który po raz
pierwszy nie skarżył się, że ma za dużo pracy) wystawili
wszystkie rupiecie z izolatki. Ja odbyłem w tym czasie krótką
rozmowę z Whartonem. - Wydaje ci się, że jesteś twardzielem -
powiedziałem - i być może nawet nim jesteś, synu, ale w tym
miejscu to nie ma żadnego znaczenia. Dni twojej świetności
minęły. Jeśli będziesz dla nas miły, my będziemy mili dla ciebie.
Jeśli będziesz się stawiał, i tak wylądujesz na krześle, tyle
tylko że wcześniej trochę cię utemperujemy. - Będziecie się
cieszyć, patrząc, jak umieram - stwierdził ochrypłym głosem
Wharton. Chociaż musiał wiedzieć, że nic mu to nie da, przez cały
czas szarpał się w kaftanie i gębę miał czerwoną jak burak. -
Dopóki nie wykituję, będziecie mieli przesrane życie - dodał,
szczerząc zęby jak wściekły pawian. - Jeśli zależy ci na tym, by
zatruć nam życie, możesz sobie śmiało odpuścić, ponieważ już ci
się to udało - oznajmił Brutal. - Co się zaś tyczy twojego pobytu
na Zielonej Mili, dla nas możesz go spędzić w całości w pokoju
z miękkimi ścianami. I możesz mieć na sobie ten kaftan, dopóki
ręce nie zgniją ci z braku krążenia i nie odpadną od ramion. Nikt
nas tu na ogół nie odwiedza, wiesz o tym - dodał po chwili. - I
jeśli wydaje ci się, że kogoś obchodzi, co się z tobą dzieje,
lepiej się nad tym zastanów, kowboju. Dla świata jesteś już w
zasadzie trupem. Wharton przyjrzał się uważnie Brutalowi i nagle
się uspokoił. - Zdejmijcie to ze mnie - powiedział pojednawczym
tonem; zbyt normalnym i rozsądnym, by można mu było ufać. - Będę
grzeczny. Słowo Indianina. W drzwiach celi stanął Harry
Terwilliger. Korytarz wyglądał, jakby trwała w nim wyprzedaż
starych mebli, ale uporządkowanie go nie powinno nam zabrać dużo
czasu. Robiliśmy to już wcześniej; każdy wiedział, co do niego
należy. - Gotowe - oznajmił Harry.
Brutal złapał za kaftan w miejscu, gdzie znajdował się łokieć
Whartona, i podniósł go na nogi. - Chodź, Dziki Billu. I popatrz
na to od jaśniejszej strony. Będziesz miał co najmniej
dwadzieścia cztery godziny, by zapamiętać, że nie wolno siadać
plecami do drzwi i licytować, kiedy ma się na ręku tylko ósemki
i asy. - Zdejmijcie to ze mnie - powtórzył Wharton. Spojrzał na
Brutala, a potem na Harry'ego i na mnie i ponownie zrobił się
czerwony jak burak. - Będę już grzeczny... mówię wam... ja...
ja... ummmmmahhhhrrrr.... Przewrócił się nagle i legł częściowo
na korytarzu i częściowo w celi, kopiąc nogami i wyginając ciało
w łuk. -  Jezu Chryste, dostał ataku - szepnął Percy.
- Jasne, a moja siostra jest babilońską ladacznicą - zaśmiał się
Brutal. - W każdą sobotnią noc tańczy przed Mojżeszem taniec
brzucha w długim białym welonie. Pochylił się i złapał Whartona
pod pachę. Ja złapałem go z drugiej strony i Dziki Bill zawisł
między nami niczym złapana na haczyk ryba. Te kilkanaście sekund,
kiedy wlokłem jego dygoczące ciało i słuchałem, jak z jednej
strony charczy, a z drugiej puszcza głośno gazy, nie należało do
najprzyjemniejszych chwil w moim życiu. W którymś momencie
podniosłem wzrok i spotkałem spojrzenie Johna Coffeya. Miał oczy
podbiegłe krwią i mokre policzki. Znowu płakał. Przypomniałem
sobie Hammersmitha i ten naśladujący gryzienie gest jego ręki i
poczułem, jak przechodzi mnie dreszcz. A potem skupiłem uwagę z
powrotem na Whartonie. Cisnęliśmy go niczym worek mąki do
izolatki i przez chwilę patrzyliśmy, jak leży, prężąc się w
kaftanie bezpieczeństwa tuż obok kratki otworu odpływowego, pod
którą szukaliśmy kiedyś Matrosa Willy'ego. - Nie zmartwi mnie
specjalnie, jeśli facet połknie język i się przekręci -
stwierdził Dean swoim ochrypłym, zgrzytliwym głosem - ale
pomyślcie o papierkowej robocie, chłopcy. To się nigdy nie
skończy. - Mniejsza o papierkową robotę, pomyślcie o
przesłuchaniach - dodał ponuro Harry. - Stracimy tę cholerną
robotę i będziemy zbierać fasolę w Missisipi. Wiecie, czym jest
Missisipi. To indiańskie określenie zadupia. - Facet się nie
przekręci i nie połknie języka - zapewnił ich Brutal. - Kiedy
otworzymy jutro te drzwi, będzie zdrów jak ryba. Macie na to moje
słowo. Tak też się stało. Osobnik, którego nazajutrz o dziewiątej
wieczorem odprowadziliśmy z powrotem do jego celi, był spokojny,
blady i w widoczny sposób poskromiony. Szedł ze spuszczoną głową,
nie starał się nikogo zaatakować, kiedy zdjęliśmy mu kaftan, i
wpatrywał się we mnie apatycznym wzrokiem, gdy oznajmiłem, że
następnym razem spotka go to samo i musi się zastanowić, jak
długo chce sikać w spodnie i zajadać łyżeczką papkę dla
niemowląt. - Będę grzeczny, szefie. Dostałem nauczkę - powiedział
nieśmiało, kiedy zamknęliśmy go w celi. Brutal spojrzał na mnie
i mrugnął okiem. Następnego dnia William Wharton, który uważał
się za Billy'ego Kida i oburzał, gdy porównywano go z
niewydarzonym Dzikim Billem Hickokiem, kupił czekoladowe ciastko
od starego Tu-Tuta. Wyraźnie zabroniono mu takich zakupów, ale
popołudniowa zmiana składała się, jak chyba już powiedziałem, z
żółtodziobów i transakcja doszła do skutku. Tu-Tut bez wątpienia
dobrze wiedział o zakazie, lecz on sprzedałby własną matkę, byle
tylko zarobić parę groszy. Tej nocy, kiedy Brutal wykonywał
obchód, Wharton stał w drzwiach swojej celi. Odczekał, aż Brutal
podejdzie bliżej, po czym pacnął obiema dłońmi w wydęte policzki
i strzyknął mu w twarz zdumiewająco długą strugą czekolady.
Trzymał ciastko w gębie, dopóki całe się nie rozpuściło, po czym
strzyknął nim niczym przeżutym tytoniem. Zrobiwszy to, padł na
pryczę, z cieknącą po brodzie brązową breją, fikając w powietrzu
nogami, wyjąc ze śmiechu i pokazując palcem Brutala, któremu
breja ciekła nie tylko po brodzie. - Jak się masz, czarny królu?
- ryczał, trzymając się za brzuch. - Jaka szkoda, że to nie jest
ka-ka... Rany, jaka szkoda. Gdybym miał w sobie choć trochę ka-
ka... - Sam jesteś ka-ka - mruknął Brutal - i mam nadzieję, że
spakowałeś manatki, bo zaraz wrócisz do swojego ulubionego kibla.
Po raz kolejny włożyliśmy Whartonowi kaftan bezpieczeństwa i
ponownie wylądował w pokoju z miękkimi ścianami. Tym razem na dwa
dni. Kilka razy słyszeliśmy, jak się tam awanturuje, kilka razy
zaręczał, że nabrał rozumu i będzie grzeczny, kilka razy wołał,
że potrzebuje lekarza i umiera. Przeważnie jednak milczał.
Milczał także, kiedy wyprowadziliśmy go ponownie na zewnątrz.
Wrócił do celi ze spuszczoną głową i przygasłymi oczyma, w ogóle
nie reagując, kiedy Harry uprzedził go: "Pamiętaj, wszystko
zależy od ciebie". Wiedzieliśmy, że posiedzi jakiś czas
spokojnie, a potem wytnie nam nowy numer. Nie zrobił niczego,
czego ktoś nie spróbowałby wcześniej (no, może z wyjątkiem
strzyknięcia czekoladą; nawet Brutal przyznał, że było to dość
oryginalne), ale sam jego upór napawał nas lękiem. Bałem się, że
wcześniej czy później któryś z nas się zagapi i wpadniemy w
nieliche tarapaty. Cała zabawa mogła się w dodatku trochę
przeciągnąć, bo adwokat Whartona robił dużo szumu, opowiadając
na lewo i prawo, jak niesprawiedliwie jest zabijać kogoś, kto ma
jeszcze mleko pod wąsem... i kto zupełnie przypadkowo ma skórę
białą jak stary Jeff Davis. Nie było sensu się na to oburzać,
ponieważ ratowanie Whartona przed krzesłem należało do jego
obowiązków. Tak jak dopilnowanie, żeby na nim wylądował, należało
do naszych. I w końcu, z adwokatem czy bez adwokata, prawie na
pewno czekała go randka ze Starą Iskrówą.


6

W tym samym tygodniu wróciła z Indianoli żona dyrektora, Melinda
Moores. Lekarze wypisali ją; zrobili interesujące, pionierskie
zdjęcia guza jej mózgu, opisali bezwład ręki i paraliżujące bóle,
które dręczyły ją wówczas prawie bezustannie, i nie chcieli się
nią dłużej zajmować. Dali jej mężowi słoik tabletek z morfiną i
wysłali Melindę do domu, żeby tam umarła. Halowi Mooresowi
zostało trochę zaległych dni chorobowego - w tamtych czasach nie
dawano ich zbyt wiele - ale wziął wszystkie, które miał, aby
pomóc jej w tym, co musiała zrobić. Moja żona i ja wybraliśmy się
do Mooresów jakieś trzy dni po jej powrocie. Zadzwoniłem
wcześniej i Hal odparł, że owszem, zaprasza nas, Melinda miała
dobry dzień i z radością nas przyjmie. - Nienawidzę takich wizyt
- oznajmiłem Janice, kiedy jechaliśmy do małego domku, w którym
Mooresowie spędzili większą część swojego małżeństwa. - Nikt ich
nie lubi, kochanie - odparła, klepiąc mnie po ręce. - Jakoś to
zniesiemy, podobnie jak ona. -  Mam nadzieję.
Zastaliśmy Melindę w salonie. Siedziała w jasnej smudze niezwykle
ciepłego jak na tę porę roku październikowego słońca i w
pierwszej chwili miałem wrażenie, że straciła sto funtów wagi.
Nie miałem oczywiście racji - gdyby tak bardzo schudła, nic by
z niej praktycznie nie zostało - ale taka była pierwsza reakcja
mojego umysłu na to, co ujrzały oczy. Jej twarz zapadła się,
ukazując zarys leżącej pod spodem czaszki, skóra była biała jak
pergamin, a pod oczyma widniały ciemne kręgi. I po raz pierwszy
zobaczyłem ją w fotelu bujanym bez robótki lub kawałków
materiału, które zszywała w dywanik. Po prostu siedziała. Niczym
pasażer w dworcowej poczekalni. - Witaj, Melindo - pozdrowiła ją
ciepło moja żona. Była chyba tak samo wstrząśnięta jak ja, może
nawet bardziej, ale nie dała po sobie nic poznać. Niektóre
kobiety świetnie to potrafią. Przyklękła na jedno kolano przy
fotelu, na którym siedziała żona dyrektora, i wzięła w obie
dłonie jej rękę. Kiedy to zrobiła, moje oczy padły na niebieską
matę przy kominku. Przyszło mi do głowy, że powinna mieć
zielonkawy odcień przejrzałych limon, ponieważ teraz ten pokój
był po prostu kolejną wersją Zielonej Mili. - Przyniosłam ci
trochę herbaty - powiedziała Janice. - Sama ją przyrządziłam.
Jest dobra na sen. Zostawiłam ją w kuchni. - Dziękuję ci bardzo,
kochanie - odparła Melinda zardzewiałym głosem starej kobiety. -
  Jak się czujesz, moja droga? - zapytała moja żona.
- Lepiej - stwierdziła Melinda tym swoim zardzewiałym zgrzytliwym
głosem. - Nie tak dobrze, żebym miała ochotę wybrać się na tańce,
ale dzisiaj przynajmniej mnie nie boli. Dali mi jakieś tabletki
na ból głowy. Czasami nawet działają. - To świetnie, prawda?
- Nie mogę już tak dobrze chwytać. Coś się dzieje... z moją ręką.
- Melinda podniosła dłoń, popatrzyła na nią tak, jakby widziała
ją pierwszy raz w życiu, po czym położyła z powrotem na kolanach.
- Coś się dzieje... z całym moim ciałem. Zaczęła cicho płakać i
to sprawiło, że pomyślałem o Johnie Coffeyu. Po głowie chodziło
mi znowu to, co powiedział: "Pomogłem, prawda? Pomogłem,
prawda?". Niczym rym, którego nie sposób się pozbyć. W tym
momencie do salonu wszedł Hal. Porwał mnie do kuchni i możecie
mi wierzyć, że poczułem olbrzymią ulgę. Siedliśmy przy stole i
nalał mi pół musztardówki białej whisky, przywiezionej prosto z
jakiejś wiejskiej gorzelni. Stuknęliśmy się i wypiliśmy. Bimber
palił w gardle, ale ciepło, jakiego doznałem w żołądku, było
niebiańskie. Moores dotknął musztardówki, pytając mnie wzrokiem,
czy chcę powtórzyć, lecz ja pokręciłem głową i odsunąłem szklankę
na bok. Dziki Bill Wharton nie przebywał - przynajmniej chwilowo
- w izolatce i niebezpiecznie było się do niego zbliżać z głową
zamroczoną alkoholem. Nawet biorąc pod uwagę dzielące nas kraty.
- Nie wiem, jak długo zdołam to wytrzymać - powiedział cicho
Moores. - Rano przychodzi do pomocy dziewczyna, ale lekarze
mówią, że Melinda wkrótce może przestać panować nad własnymi
kiszkami i... i... - Przerwał i zaczął poruszać grdyką, nie chcąc
się przede mną ponownie rozpłakać. - Postaraj się znosić to
najlepiej, jak potrafisz - próbowałem uspokoić go, po czym
sięgnąłem przez stół i uścisnąłem szybko jego pokrytą plamami
wątrobowymi bezwładną dłoń. - Staraj się znosić to dzień po dniu
i resztę zostaw Bogu. Nie jesteś w stanie zrobić niczego więcej.
- Chyba nie. Ale to trudne, Paul. Modlę się, żebyś nigdy nie
musiał się przekonać, jakie to trudne. Westchnął i postarał się
wziąć w garść.
- Powiedz mi teraz, co słychać. Jak sobie radzicie z Williamem
Whartonem? I jak sobie radzicie z Percym Wetmore'em?
Rozmawialiśmy jakiś czas o sprawach zawodowych i tak minęła
wizyta. Potem, kiedy jechałem do domu z Janice, która siedziała
obok mnie w milczeniu - łykając łzy i rozmyślając - słowa Coffeya
chodziły mi po głowie niczym spacerujący po celi Francuza Pan
Dzwoneczek: "Pomogłem, prawda?" - To straszne - odezwała się w
pewnym momencie ze smutkiem moja żona. - I nikt nie może jej w
żaden sposób pomóc. Przytaknąłem i znowu zadźwięczały mi w uszach
te słowa: "Pomogłem, prawda?". Ale to było czyste szaleństwo i
starałem się rozpaczliwie o nim zapomnieć. Kiedy skręcaliśmy na
nasze podwórko, Janice odezwała się po raz drugi - tym razem nie
na temat swojej starej przyjaciółki, Melindy, lecz mojej
infekcji. Chciała wiedzieć, czy naprawdę mi przeszło. - Naprawdę
- odparłem. - Jestem zdrów.
- To znakomicie - stwierdziła i pocałowała mnie tuż nad brwią w
to moje łaskotliwe miejsce. - Może powinniśmy, no wiesz, trochę
się zabawić. Oczywiście, jeśli masz czas i ochotę. Mając pod
dostatkiem tego pierwszego i mnóstwo drugiego, wziąłem ją za
rękę, zaprowadziłem do sypialni i zdjąłem z niej ubranie. W tym
czasie ona gładziła tę część mojego ciała, która swędziała i
pulsowała, lecz już nie bolała. I kiedy wsuwałem się w jej
słodycz, robiąc to w ten niespieszny sposób, który lubiła - który
oboje lubiliśmy - przypomniał mi się John Coffey powtarzający,
że pomógł, pomógł, prawda? Niczym urywek piosenki, który nie
przestanie kołatać się w głowie, dopóki go sobie w całości nie
przypomnisz. Później, jadąc do więzienia, myślałem o tym, że już
wkrótce będziemy musieli odbyć próbę generalną przed egzekucją
Delacroix. Zacząłem się zastanawiać, jak zachowa się tym razem
Percy Wetmore, i poczułem dreszcz niepokoju. Powtarzałem sobie,
żeby się nie przejmować - po tej egzekucji będziemy go mieli
prawdopodobnie z głowy - wciąż jednak czułem ten dreszcz, jakby
infekcja, która mnie nękała, wcale nie minęła, lecz przeniosła
się w inne miejsce i zamiast palić w kroczu, mroziła krew w
żyłach.


7

- Chodź, Del - powiedział nazajutrz wieczorem Brutal. - Pójdziemy
na mały spacerek. Ty, ja i Pan Dzwoneczek. Delacroix posłał mu
nieufne spojrzenie, po czym wsadził rękę do pudełka po cygarach
i schował swoją mysz w dłoni. - O czym pan mówi? - zapytał,
mrużąc oczy.
- To wielki wieczór dla ciebie i dla Pana Dzwoneczka -
poinformował go Dean, podchodząc wraz z Harrym do Brutala. Sińce
na jego szyi przybrały nieprzyjemny żółty kolor, ale mógł już
przynajmniej normalnie mówić, nie szczekając przy każdym słowie
jak pies na kota. - Myślisz, że powinniśmy mu założyć kajdany? -
 zapytał, zwracając się do Brutusa. Brutal przez chwilę się
zastanawiał.
- Nie - odparł w końcu. - Nie będziesz sprawiał kłopotów, prawda,
Del? Ani ty, ani twoja mysz. Występujecie w końcu dzisiaj dla
ważnych gości. Percy i ja staliśmy przy biurku na korytarzu,
obserwując całą scenę. Percy miał ręce skrzyżowane na piersiach
i pogardliwy uśmieszek na wargach. Po chwili wyjął swój rogowy
grzebień i zaczai nim czesać włosy. John Coffey również
obserwował Delacroix, stojąc w milczeniu przy kratach. Wharton
leżał na swojej pryczy, wpatrując się w sufit i ignorując całe
przedstawienie. Wciąż zachowywał się "grzecznie", choć to, co
nazywał grzecznym zachowaniem, lekarze z Briar Ridge woleli
określać mianem katatonii. Na bloku była jeszcze jedna osoba.
Ukryliśmy ją przed wzrokiem więźniów w moim gabinecie, lecz jej
chudy cień padał przez drzwi na Zieloną Milę. - O co wam w ogóle
chodzi? - zapytał zrzędliwie Delacroix, podciągając stopy na
pryczę, kiedy Brutal przekręcił klucze w obu zamkach i otworzył
drzwi jego celi. Oczy Francuza biegały w tę i z powrotem po
twarzach całej trójki. - Jak chcesz, to ci powiem - odparł
Brutal. - Pan Moores jest chwilowo nieobecny. Jego żona, jak może
słyszałeś, nie najlepiej się czuje. W związku z tym obowiązki
szefa pełni pan Andersen, pan Curtis Andersen. - Tak? A co to ma
wspólnego ze mną?
- Chodzi o to - podjął Harry - że dyrektor Andersen słyszał o
twojej myszy, Del, i chce zobaczyć jej występ. Razem z sześcioma
innymi panami czeka teraz na ciebie w budynku administracyjnym.
Ta szóstka to nie są jacyś tam zwyczajni strażnicy. To ważne
szychy, dokładnie tak, jak mówił Brute. Jeden z nich jest, jak
mi się zdaje, politykiem z samej stolicy stanu. Delacroix
wyraźnie urósł, słysząc te słowa, i nie dostrzegłem na jego
twarzy cienia wątpliwości. To, że jacyś dygnitarze chcieli
zobaczyć Pana Dzwoneczka, było oczywiste; któż by nie chciał?
Zajrzał pod pryczę, a potem pod poduszkę i w końcu znalazł jedną
z tych wielkich różowych miętówek i jaskrawo pokolorowaną
szpulkę. Posłał pytające spojrzenie Brutalowi, który pokiwał
głową. - Zgadza się. Najbardziej zależy im chyba na tym numerze
ze szpulką, ale to, jak zajada miętówkę, też jest bardzo fajne.
I nie zapomnij pudełka po cygarach. Będziesz musiał ją w czymś
zanieść, no nie? Delacroix podniósł z podłogi pudełko i wsadził
do niego rekwizyty Pana Dzwoneczka, samą mysz posadził sobie
jednak na ramieniu. Wyszedł z wypiętą piersią z celi i zerknął
na Deana i Harry'ego. - Wy, chłopcy, też idziecie?
- Nie - odparł Dean. - My mamy co innego do roboty. Ale ty pokaż
im, jaki z ciebie treser, Del. Pokaż im, co potrafi zrobić
chłopak z Luizjany, kiedy da z siebie wszystko. - Nie bójcie się
- zapewnił go Delacroix. Na jego twarzy ukazał się uśmiech, tak
szczery i szczęśliwy, że mimo tej strasznej rzeczy, którą
popełnił, poczułem, że mu trochę współczuję. W jakim my żyjemy
świecie... w jakim świecie! - Pokaż im, na co cię stać -
powiedział poważnym głosem John Coffey, z którym Francuz nawiązał
nić cichej przyjaźni, nie różniącej się wiele od setek innych
więziennych znajomości, które oglądałem. Delacroix pokiwał głową
i przysunął dłoń do ramienia. Pan Dzwoneczek zszedł na nią, jakby
to była estrada, a Delacroix wyciągnął dłoń w stronę Coffeya.
John Coffey wystawił przez kraty swój wielki palec i... niech
mnie kule biją, jeśli mysz nie polizała jego końca, zupełnie jak
pies. - Chodź, Del, przestań się grzebać - przynaglił Brutal. -
Ci ludzie przełożyli na później kolację, żeby obejrzeć cuda,
jakie wyprawia twoja mysz. - Było to oczywiście kłamstwo:
Andersen i tak pracował codziennie aż do ósmej wieczorem, a
strażnicy, których ściągnął, żeby obejrzeli pokaz Delacroix,
siedzieli do jedenastej albo dwunastej w zależności od tego,
kiedy kończyła się ich zmiana. W polityka ze stolicy stanu
przedzierzgnął się najprawdopodobniej woźny w pożyczonym
krawacie. Ale Delacroix nie mógł o tym wszystkim wiedzieć. -
Jestem gotów. Chodźmy - oznajmił z prostotą wielkiego gwiazdora,
który potrafi zniżyć się do poziomu zwykłych ludzi. A potem,
kiedy Brutal poprowadził go Zieloną Milą, zaanonsował swój
występ: - Messieurs et mesdames! Bienvenue au cirque de mousie!
I choć tkwił tak głęboko w świecie własnej fantazji, nie
zapomniał obejść szerokim łukiem Percy'ego i posłał mu nieufne
spojrzenie. Harry i Dean zatrzymali się przy pustej celi
naprzeciwko Whartona (który w dalszym ciągu prawie zupełnie się
nie poruszał) i obserwowali, jak Brutal otwiera drzwi na
spacerniak, gdzie znajdowali się dwaj inni strażnicy, i prowadzi
Delacroix na występ przed wielkimi tuzami zakładu karnego Cold
Mountain. Zaczekałem, aż zamkną się za nimi drzwi, po czym
spojrzałem w stronę mojego gabinetu. Na podłodze wciąż leżał
chudy jak śmierć głodowa długi cień i cieszyłem się, że Delacroix
był zbyt podekscytowany, żeby go dostrzec. - Wychodź! -
zawołałem. - I ruszajmy się szybko, panowie. Chcę zrobić dwie
próby, a nie mamy zbyt wiele czasu. Z mojego gabinetu wyślizgnął
się jak zawsze zadowolony z siebie i zarośnięty stary Tu-Tut.
Podszedł do celi Delacroix i wmaszerował przez otwarte drzwi do
środka. - Siadam - oznajmił. - Siadam na pryczy, siadam na
pryczy, siadam na pryczy. To jest prawdziwy cyrk, pomyślałem,
zamykając na chwilę oczy. Tutaj właśnie odbywa się prawdziwe
cyrkowe przedstawienie, a my wszyscy jesteśmy stadem tresowanych
myszy. A potem wyrzuciłem tę myśl z głowy i zaczęliśmy próbę.


8

Pierwsza próba poszła dobrze, podobnie jak druga. Percy sprawił
się lepiej, niż wyobrażałem sobie w najśmielszych marzeniach. Nie
znaczyło to oczywiście, że nie czekają nas żadne problemy, kiedy
Delacroix naprawdę przejdzie Zieloną Milę, ale był to duży krok
we właściwym kierunku. Przemknęła mi myśl, że próby się udały,
ponieważ Percy robił wreszcie coś, na czym mu naprawdę zależało.
Poczułem w tym momencie przypływ pogardy, lecz potem mi przeszło.
Jakie to w końcu miało znaczenie? Percy włoży Francuzowi
czapeczkę i usmaży go, a potem obu będziemy mieli z głowy. Jeśli
to nie było najlepsze rozwiązanie, w takim razie sam nie wiem,
jak je sobie wyobrażałem. Delacroix czekał ten sam los,
powiedział Moores, bez względu na to, kto go obsłuży. Tak czy
owak, Percy wypadł dobrze w swojej nowej roli i zdawał sobie z
tego sprawę. Wszyscy zdawaliśmy sobie z tego sprawę. Co do mnie,
tak mnie to ucieszyło, że przynajmniej w tamtym momencie
przestałem żywić do niego niemiłe uczucia. Wyglądało na to, że
wszystko pójdzie jak po maśle. Dodatkowo podniósł mnie na duchu
fakt, że Percy naprawdę słuchał, gdy proponowaliśmy mu pewne
rzeczy, dzięki którym mógł jeszcze lepiej wywiązać się ze swoich
obowiązków, a w każdym razie wyeliminować możliwość
kompromitacji. Jeśli chcecie znać prawdę, wpadliśmy z tego powodu
w autentyczny entuzjazm - nawet Dean, który normalnie trzymał się
jak najdalej od Percy'ego... zarówno dosłownie, jak i w sensie
duchowym. Nie ma w tym chyba nic dziwnego - ludziom pochlebia na
ogół, kiedy jakiś młokos zwraca uwagę na ich sugestie, i w tym
względzie nie różniliśmy się od innych. W rezultacie żaden z nas,
łącznie ze mną, nie zauważył, że Dziki Bill Wharton nie gapi się
już w sufit. Przyglądał się nam, kiedy staliśmy przy biurku,
dając dobre rady Percy'emu. Dając mu dobre rady! Podczas gdy on
udawał, że ich pilnie słucha! Zabawne, gdy weźmie się pod uwagę,
czym to się skończyło! Odgłos obracającego się w drzwiach klucza
położył kres temu krótkiemu krytycznemu podsumowaniu. Dean posłał
Percy'emu ostrzegawcze spojrzenie. - Ani słowa o tym, co się tu
działo - powiedział. - Nie chcemy, żeby czegoś się domyślił. To
nie jest dla nich dobre. Denerwuje ich. Percy pokiwał głową i
przyłożył palec do ust w geście, który miał być komiczny, lecz
wcale taki nie był. Drzwi na spacerniak otworzyły się i na blok
wmaszerował Delacroix. Eskortujący go Brutal trzymał w ręku
pudełko marki Corona niczym asystent prestidigitatora, wynoszący
ze sceny rekwizyty po skończonym występie. Pan Dzwoneczek
przycupnął na ramieniu Francuza. A sam Delacroix? Powiem wam:
Lillie Langtry nie byłaby bardziej uradowana, gdyby pozwolono jej
wystąpić w Białym Domu. - Pokochali Pana Dzwoneczka! - ogłosił. -
 Śmiali się, wiwatowali i bili brawo! - To znakomicie -
stwierdził Percy pobłażliwym, protekcjonalnym tonem, który
zupełnie do niego nie pasował. - A teraz zmykaj do celi,
staruszku. Delacroix posłał mu komiczne w swej nieufności
spojrzenie i nagle zobaczyliśmy z powrotem starego Percy'ego.
Wyszczerzył groźnie zęby i wyciągnął rękę, udając, że chce złapać
Delacroix. Był to oczywiście żart, Percy tryskał humorem i nie
miał zamiaru robić nikomu krzywdy, jednak Delacroix wcale o tym
nie wiedział. Odskoczył przestraszony do tyłu, potknął się o nogę
Brutala i przewrócił jak długi, waląc głową o zielone linoleum.
Pan Dzwoneczek skoczył na bok, żeby uniknąć zgniecenia, i
popiskując głośno, pognał Zieloną Milą do celi Francuza.
Delacroix podniósł się, spojrzał z nienawiścią na chichoczącego
Percy'ego i pośpieszył za swoją myszą, wołając ją i masując tył
głowy. Brutal, który nie miał pojęcia, że Percy tak dobrze spisał
się podczas próby, spojrzał na niego pogardliwie, wyjął klucze
i ruszył za Delem. Kolejne zdarzenia wynikały moim zdaniem z
tego, że Percy chciał przeprosić za swój wybryk - wiem, że trudno
w to uwierzyć, ale tego dnia był naprawdę w wyśmienitym humorze.
Jeśli mam rację, potwierdza to tylko prawdziwość zasłyszanego
przeze mnie niegdyś starego cynicznego powiedzonka, które
głosiło, że żaden dobry uczynek nie pozostaje bez kary.
Pamiętacie, jak zauważyłem, że ścigając mysz uciekającą do
izolatki, jeszcze przed przyjazdem Delacroix, Percy przebiegł
zbyt blisko celi Prezesa? Groziło to poważnymi konsekwencjami i
dlatego właśnie Zielona Mila była taka szeroka; kiedy człowiek
szedł samym środkiem, nikt nie mógł go dosięgnąć zza krat. Prezes
nie zrobił oczywiście Percy'emu nic złego, pamiętam jednak, jak
pomyślałem, że Arlen Bitterbuck mógłby spróbować. Po prostu żeby
dać mu nauczkę. Prezesa i Wodza nie było już wśród nas, ich
miejsce zajął jednak Dziki Bill Wharton. Był gorzej wychowany niż
Prezes i Wódz razem wzięci i śledził nasze skromne popisy w
nadziei, że samemu uda mu się wystąpić w głównej roli. Taka
okazja nadarzyła się dzięki uprzejmości Percy'ego Wetmore'a. -
Hej, Del! - zawołał wesoło Percy, ruszając za Brutalem i
Delacroix i zupełnie nieświadomie stąpając o wiele za blisko tej
strony Zielonej Mili, po której znajdowała się cela Whartona. -
Hej, ty głupi gnojku, nie miałem wcale złych zamiarów. Nic ci się
nie sta... Wharton zerwał się w mgnieniu oka z pryczy i stanął
przy kratach - w całej mojej karierze strażnika nigdy nie
widziałem, żeby ktoś poruszał się tak szybko; obejmuje to również
niektórych wysportowanych młodych ludzi, z którymi ja i Brutal
mieliśmy później do czynienia w poprawczaku. Wysunął ręce przez
kraty, złapał Percy'ego najpierw za ramiona, a potem za gardło
i przyciągnął do drzwi celi. Percy zakwiczał niczym zarzynane
prosię i zobaczyłem w jego oczach, że spodziewa się najgorszego.
- Jakiś ty słodki - szepnął Wharton, po czym trzymając go jedną
ręką za gardło, drugą zmierzwił mu włosy. - Co za loki -
stwierdził kpiącym tonem. - Jak u panienki. Wolałbym chyba
ładować cię w tyłek, niż posuwać twoją siostrę w cipkę - dodał,
po czym autentycznie pocałował go w ucho. Mam wrażenie, że Percy
- który, pamiętacie, skatował Delacroix, kiedy ten przypadkowo
dotknął jego krocza - wiedział dokładnie, co się dzieje. Wątpię,
żeby chciał to wiedzieć, ale wiedział. Cała krew odpłynęła mu z
twarzy, a na policzkach wystąpiły podobne do znamion plamy. W
szeroko otwartych oczach stanęły łzy, a z kącika drżących ust
popłynęła strużka śliny. Wszystko to stało się bardzo szybko -
cały incydent nie trwał, moim zdaniem, nawet dziesięciu sekund.
Harry i ja ruszyliśmy do przodu z podniesionymi pałkami. Dean
wyciągnął pistolet. Zanim jednak zdążyliśmy cokolwiek zrobić,
Wharton puścił Percy'ego i dał krok do tyłu, podnosząc w górę
ręce i szczerząc w uśmiechu swoje poczerniałe zęby. - Puściłem
go. Żartowałem tylko i już go puściłem - powiedział szybko. -
Waszemu pięknisiowi nie spadł nawet włos z głowy, więc nie
zamykajcie mnie znowu w tej waszej przeklętej izolatce. Percy
Wetmore przebiegł na ukos Zieloną Milę i przywarł do prętów celi
po drugiej stronie. Oddychał tak szybko i głośno, że brzmiało to
prawie jak łkanie. Nareszcie dostał nauczkę, żeby trzymać się
środka Zielonej Mili, z daleka od zdradzieckich czyhających z
boku pułapek, z daleka od zębów, które gryzą, i pazurów, które
drapią. Miałem wrażenie, że zapamięta tę lekcję lepiej niż
wszystkie rady, których udzielaliśmy mu po naszych próbach. Na
jego twarzy malowało się skrajne przerażenie, a włosy, o które
tak bardzo dbał, sterczały każdy w inną stronę po raz pierwszy,
odkąd go poznałem. Wyglądał jak ktoś, kto o mało nie padł ofiarą
gwałtu. Wszyscy zamarliśmy w miejscu; jedynym dźwiękiem,
dochodzącym do nas w przejmującej ciszy, był świszczący, podobny
do szlochu oddech Percy'ego. Nagle przerwał ją rechotliwy śmiech,
tak niespodziewany i szalony w swoim brzmieniu, że poczułem, jak
przechodzi mi po plecach dreszcz. Wharton, pomyślałem w pierwszej
chwili, ale to nie był on. W otwartych drzwiach swojej celi stał
Eduard Delacroix. Stał i pokazywał palcem Percy'ego. Mysz usiadła
mu z powrotem na ramieniu i Delacroix wyglądał z nią jak mały
złośliwy czarownik ze swoim skrzatem. - Patrzcie na niego,
zeszczał się w spodnie! - ryczał. - Popatrzcie, co się
przytrafiło temu ważniakowi! Okłada innych pałą, mais oui jakiś
mauvais homme, ale kiedy ktoś go dotknie, leje w portki jak
dziecko! Śmiał się i pokazywał go palcem, wyładowując w tym
jednym ataku szyderczego śmiechu cały swój strach i nienawiść do
Wetmore'a. Percy spiorunował go wzrokiem, najwyraźniej jednak nie
potrafił wykrztusić z siebie ani jednego słowa. Wharton podszedł
z powrotem do krat i przyjrzał się ciemnej plamie na jego
spodniach. Była mała, lecz widoczna i nie ulegało wątpliwości,
skąd się wzięła. Wyszczerzył zęby w uśmiechu. - Ktoś musi kupić
temu twardzielowi pieluszkę - oznajmił i tłumiąc śmiech, usiadł
z powrotem na pryczy. Brutal ruszył w stronę Delacroix, ale zanim
tam dotarł, Francuz dał nurka do celi i położył się na pryczy.
Wyciągnąłem rękę i dotknąłem ramienia Wetmore'a.
- Percy... - zacząłem i tyle mniej więcej zdążyłem powiedzieć.
Percy oprzytomniał i strącił moją dłoń. Spojrzał w dół na przód
swoich spodni, zobaczył rozszerzającą się plamę i oblał się
ciemnym krwistym rumieńcem. Popatrzył z powrotem na mnie, a potem
na Harry'ego i Deana. Pamiętam, że dziękowałem Bogu, iż stary Tu-
Tut już sobie poszedł. Gdyby został razem z nami, całe Cold
Mountain wiedziałoby nazajutrz, co się stało. A biorąc pod uwagę
nazwisko Percy'ego - niezbyt w tym kontekście fortunne1 -
historię powtarzano by z radością przez długie lata. - Jeśli
któryś z was piśnie choćby słówko, za tydzień będzie stał w
kolejce do garkuchni - syknął. W innych okolicznościach
strzeliłbym go może w pysk za podobną odzywkę, ale teraz zrobiło
mi się go tylko żal. Myślę, że zdał sobie z tego sprawę i to
chyba jeszcze bardziej go zabolało - tak jakby ktoś smagnął go
w otwartą ranę pokrzywą. - To, co się tutaj dzieje, nie wychodzi
poza te ściany - powiedział cicho Dean. - Nie musisz się o nic
martwić. Percy zerknął przez ramię w stronę celi Delacroix.
Brutal zamykał właśnie jej drzwi i ze środka wciąż dobiegał
wyraźny chichot Francuza. Spojrzenie Percy'ego było ciemne jak
burzowa chmura. Chciałem powiedzieć, że jak sobie ktoś pościele,
tak się wyśpi, po chwili uznałem jednak, że to chyba nie
najlepsza pora na wygłaszanie podobnych mądrości. - Co do
niego... - zaczął i urwał w pół zdania, po czym ruszył ze
spuszczoną głową do magazynu, żeby poszukać suchej pary spodni. -
 Jest taki śliczny - mruknął rozmarzonym głosem Wharton, lecz
Harry kazał mu zamknąć jadaczkę, grożąc, że w przeciwnym razie
powędruje z powrotem do izolatki. Wharton skrzyżował ręce na
piersi, zamknął oczy i udał, że śpi.


9

Noc przed egzekucją Delacroix była gorętsza i parniejsza niż
poprzednie - kiedy odbijałem kartę o szóstej, na termometrze za
oknem budynku administracyjnego było dwadzieścia siedem stopni.
Pomyślcie tylko: dwadzieścia siedem stopni pod koniec
października i dobiegający od zachodu, niczym w środku lipca,
pomruk burzy. Po południu tego dnia spotkałem na mieście mojego
współwyznawcę, który zapytał mnie absolutnie serio, czy nie
sądzę, że niezwykłe upały mogą być zapowiedzią końca świata.
Zapewniłem go, że tak nie jest, ale potem przyszło mi do głowy,
że koniec świata rzeczywiście zbliża się dla Eduarda Delacroix.
Rzeczywiście się zbliża. W drzwiach na spacerniak stał, popijając
kawę i paląc papierosa, Bill Dodge. - Kogo ja widzę - mruknął na
mój widok. - Paul Edgecombe, zupełnie jak żywy i dwa razy
brzydszy niż w rzeczywistości. - Jak minął dzień, Billy?
- W porządku.
- Delacroix?
- Doskonale. Rozumie chyba, że to jutro, ale jednocześnie jakby
tego nie rozumie. Wiesz, jak się na ogół zachowują, kiedy
przychodzi ich czas. Pokiwałem głową.
- A Wharton?
Bill roześmiał się.
- Co za błazen. Przy nim Jack Benny wydaje się kwakrem.
Powiedział Rolfe'owi Wettermarkowi, że zlizywał dżem truskawkowy
z cipki jego żony. -  I co Rolfe na to?
- Że nie ma żony. Że Wharton myślał chyba o swojej matce.
Roześmiałem się, i to zdrowo. Na swój prostacki sposób było to
nawet śmieszne. I dobrze było się śmiać i nie czuć, że ktoś
zapala bez przerwy zapałki w moich wnętrznościach. Bill śmiał się
przez chwilę razem ze mną, a potem wylał resztkę kawy na
dziedziniec, po którym kręciło się kilku starych, powłóczących
nogami więźniów, garujących tu w większości od jakiegoś tysiąca
lat. Gdzieś daleko przetoczył się grzmot i błyskawica
rozświetliła ciemniejące nad naszymi głowami niebo. Bill podniósł
z obawą wzrok i śmiech zamarł mu na ustach. - Wiesz, co ci
powiem? - mruknął. - Nie bardzo mi się podoba ta pogoda. Mam
wrażenie, że coś się wydarzy. Coś złego. I miał rację. Coś złego
wydarzyło się tej nocy, mniej więcej kwadrans po dziesiątej.
Wtedy właśnie Percy zabił Pana Dzwoneczka.


10

Z początku zdawało się, że mimo upału czeka nas całkiem spokojna
noc - John Coffey jak zwykle nie sprawiał żadnego kłopotu, Dziki
Bill chciał przekonać nas, że jest Billem Łagodnym, a Delacroix
był w wyjątkowo dobrym humorze jak na człowieka, który za
dwadzieścia cztery godziny miał spotkać się ze Starą Iskrówą.
Rozumiał, co go czeka, przynajmniej na najbardziej elementarnym
poziomie; zamówił do ostatniego posiłku sos chili i poprosił,
żebym przekazał instrukcje kucharzowi. - Niech pan im powie, żeby
polali wszystko tym pikantnym sosem - powiedział. - Tym, który
naprawdę chwyta człowieka za gardło... zielonym, a nie tym
łagodnym. Taki sos wywraca flaki na drugą stronę i następnego
dnia człowiek nie może wstać z kibla, ale nie sądzę, żebym miał
z tym jakieś kłopoty, n'est-ce pas? Większość skazańców z jakąś
tępacką zaciekłością martwi się o swoje nieśmiertelne dusze, ale
Delacroix zbył byle czym moje pytanie o to, jakiej życzy sobie
duchowej pociechy w ostatniej godzinie życia. Uznał, że skoro
"ten Schuster" okazał się dobry dla Wielkiego Wodza Bitterbucka,
będzie dobry i dla niego. Naprawdę niepokoiło go - jestem pewien,
że już się tego domyśliliście - co stanie się z Panem
Dzwoneczkiem, kiedy on, Delacroix, pożegna się z tym światem.
Przywykłem spędzać wiele godzin ze skazańcami w noc poprzedzającą
ich ostatni marsz, ale nigdy jeszcze nie zastanawiałem się razem
z nimi nad losem myszy. Del odrzucał scenariusz po scenariuszu,
cierpliwie rozważając w swojej skołatanej mózgownicy różne
możliwości. Myśląc na głos - pragnąc zapewnić swojej tresowanej
myszy przyszłość, tak jakby była dzieckiem, które trzeba posłać
do college'u - rzucał o ścianę kolorową szpulkę. Za każdym razem,
kiedy to zrobił, Pan Dzwoneczek pędził za nią, łapał i toczył z
powrotem do stóp Francuza. Po jakimś czasie zaczęło mi to działać
na nerwy - najpierw uderzenie szpulki o ścianę, potem drobienie
małych pazurków myszy. Sztuczka nie była głupia, ale po półtorej
godziny zupełnie mi się przejadła. A Pan Dzwoneczek wydawał się
niezmordowany. Przerywał co jakiś czas, żeby napić się wody ze
spodeczka, który Delacroix trzymał specjalnie w tym celu, albo
schrupać kawałek miętowego cukierka, po czym wracał do swoich
harców. Kilkakrotnie chciałem powiedzieć Delacroix, żeby
przestał, miałem to na końcu języka, ale za każdym razem
przypominałem sobie, że na zabawę z Panem Dzwoneczkiem została
mu tylko ta noc i jutrzejszy dzień. Pod koniec naprawdę coraz
trudniej było mi się skupić - wiecie, jak to jest, kiedy wciąż
słychać ten sam dźwięk. Człowieka zaczyna trafiać szlag.
Otworzyłem usta, lecz nagle coś kazało mi się obejrzeć przez
ramię. John Coffey stał w drzwiach swojej celi, patrzył na mnie
i kręcił głową: w prawo, w lewo i z powrotem na wprost. Tak jakby
czytał w moich myślach i radził mi, żebym się lepiej zastanowił.
Dopilnuję, żeby Pan Dzwoneczek trafił do ciotki, która przysłała
Delacroix wielką torbę miętówek, powiedziałem. Oddam jej kolorową
szpulkę, a także "mysi dom" - zrzucimy się po parę centów i
przekonamy Tu-Tuta, żeby zrzekł się swoich roszczeń do pudełka
po cygarach. Nie, to nie jest dobre wyjście, odparł po dłuższym
namyśle Delacroix (w tym czasie zdążył rzucić pięć razy szpulkę,
którą Pan Dzwoneczek popychał na zmianę nosem lub łapami). Ciotka
Hermione jest za stara, nie zrozumie figlów Pana Dzwoneczka i co
będzie, jeśli on ją przeżyje? Co się z nim wtedy stanie? Nie,
nie, ciotka Hermione po prostu się nie nadaje. Więc może weźmie
go któryś z nas, zapytałem. Któryś ze strażników? Moglibyśmy
trzymać go tutaj, na bloku E. Nie, odparł Delacroix, bardzo mi
dziękuje za troskę, certainement, ale Pan Dzwoneczek jest myszą,
która zasłużyła sobie na to, żeby przebywać na wolności. On,
Eduard Delacroix, wie o tym, ponieważ Pan Dzwoneczek - chyba już
zgadliście - powiedział mu to do ucha. - W porządku, w takim
razie któryś z nas weźmie go do domu. Może Dean. Ma małego
chłopca, który na pewno polubi tresowaną mysz. Delacroix zbladł
na samą myśl o takim rozwiązaniu. Małe dziecko ma opiekować się
takim mysim geniuszem jak Pan Dzwoneczek? Jak można w ogóle
oczekiwać od małego chłopca, że będzie z nim regularnie ćwiczył,
nie mówiąc już o nauczeniu go nowych sztuczek? A jeśli dzieciak
straci do niego serce i nie będzie go karmił przez dwa albo trzy
dni z rzędu? Delacroix, który upiekł sześć osób żywcem, aby
zatrzeć ślady swojej pierwszej zbrodni, mówiąc to drżał z
oburzenia niczym zagorzały przeciwnik wiwisekcji. W porządku,
oznajmiłem, w takim razie sam go wezmę (trzeba obiecać im
wszystko, pamiętajcie; w ciągu ostatnich czterdziestu ośmiu
godzin trzeba obiecać im wszystko). Co o tym sądzi? - Nie, panie
Edgecombe - odparł przepraszającym tonem, po czym ponownie rzucił
szpulkę. Uderzyła w ścianę, odbiła się i potoczyła; Pan
Dzwoneczek dopadł jej sekundę później i popchnął z powrotem do
Delacroix. - Serdecznie panu dziękuję... merci beaucoup... ale
pan mieszka w lesie, a Pan Dzwoneczek będzie się bał żyć dans la
foret. Wiem, bo... - Chyba się domyślam, skąd to wiesz, Del -
przerwałem mu. Delacroix uśmiechnął się i pokiwał głową.
- Ale na pewno coś wymyślimy. Zobaczy pan!
Rzucił szpulkę. Pan Dzwoneczek pobiegł za nią, drobiąc pazurkami.
Zacisnąłem usta. Uratował nas Brutal. Przez jakiś czas siedział
przy biurku patrząc, jak Dean i Harry grają w karty. Był tam
także Percy i Brutal próbował nawiązać z nim rozmowę, ale
usłyszał w odpowiedzi tylko kilka niechętnych pomruków. W końcu
podszedł do celi Delacroix, obok której siedziałem na swoim
stołku, i przysłuchiwał nam się przez chwilę ze skrzyżowanymi na
piersi rękoma. - A co powiecie na Mouseville? - zapytał,
przerywając pełną zadumy ciszę, która zapadła po
zdyskwalifikowaniu przez Dela mego nawiedzanego przez duchy
puszczańskiego domu. Wygłosił tę uwagę nie zobowiązującym luźnym
tonem. - Mouseville? - powtórzył Delacroix, spoglądając ze
zdziwieniem i zainteresowaniem na Brutala. - Co to jest
Mouseville? - To taki ośrodek turystyczny na Florydzie. Chyba w
Tallahassee. Dobrze mówię, Paul? W Tallahassee? - Zgadza się -
odparłem bez wahania, dziękując Bogu, że zesłał mi Brutusa
Howella. - W Tallahassee. Niedaleko tego uniwersytetu dla psów.
Brutalowi zadrżała lekko warga i przez chwilę obawiałem się, że
zepsuje wszystko, wybuchając śmiechem, ale on opanował się i
kiwnął głową. Wiedziałem, że podejmie temat uniwersytetu dla psów
trochę później. Tym razem Del nie rzucił szpulki, chociaż stojący
na jego kapciu Pan Dzwoneczek podniósł w górę przednie łapki,
dając do zrozumienia, że ma ochotę na dalszą zabawę. Oczy
Francuza pobiegły najpierw ku mnie, a potem ku Brutalowi. - Co
takiego robią w Mouseville? - zainteresował się.
- Myślisz, że zgodziliby się wziąć Pana Dzwoneczka? - zapytał
mnie Brutal, ignorując Dela i jednocześnie wciągając go do gry. -
 Uważasz, że ma odpowiednie warunki? Udałem, że się nad tym
namyślam.
- Wiesz - odparłem po chwili. - Im dłużej się nad tym
zastanawiam, tym bardziej podoba mi się ten pomysł. - Kątem oka
dostrzegłem, że Percy podchodzi do nas, omijając szerokim łukiem
celę Whartona. Zatrzymał się przy sąsiedniej pustej celi, oparł
o nią ramieniem i przysłuchiwał się z pogardliwym uśmieszkiem na
ustach naszej rozmowie. - Co to jest Mouseville? - zapytał Del,
nie mogąc usiedzieć w miejscu z ciekawości. - Mówiłem już, to
taka atrakcja turystyczna - stwierdził Brutal. - Mają tam, no,
nie wiem, może ze sto myszy. Jak myślisz, Paul? - Teraz już chyba
ze sto pięćdziesiąt - odparłem. - Odnieśli wielki sukces. Interes
kręci się tak dobrze, że zamierzają, zdaje się, otworzyć drugi
ośrodek w Kalifornii i nazwać go Mouseville West. Nie wiem
dlaczego, ale tresowane myszy cieszą się teraz wielkim
powodzeniem u wyrafinowanej publiczności. Del wpatrywał się w
nas, siedząc z kolorową szpulką w ręku. Jego własna sytuacja nie
miała w tej chwili dla niego najmniejszego znaczenia. - Biorą tam
tylko najsprytniejsze myszy - ostrzegł Brutal - te, które znają
jakieś sztuczki. I nie przyjmują białych, bo to są myszy ze
sklepów zoologicznych. - Sklepowe myszy, oczywiście - potwierdził
skwapliwie Delacroix. - Nienawidzę sklepowych myszy! - Mają tam -
 ciągnął dalej Brutal, przymykając lekko oczy, kiedy to sobie
wyobrażał - specjalny namiot, do którego się wchodzi... - Tak,
tak, dokładnie jak w cyrku. Czy trzeba płacić przy wejściu? - A
coś myślał? Jasne, że trzeba płacić. Dorosły dychę, dzieciaki dwa
centy. A w środku jest całe miasteczko zbudowane z bakelitowych
pudełek i rolek papieru toaletowego z oknami ze szkła krzemowego,
żeby można było zobaczyć, co robią. - Tak! Tak! - Delacroix był
teraz w ekstazie. - Co to jest szkło krzemowe? - zapytał mnie. -
 To takie szkło, które umieszczają z przodu piekarnika, żeby móc
zajrzeć przez nie do środka. - No jasne! Takie szkło! - Delacroix
machnął ręką na Brutala, żeby opowiadał dalej. Utkwione w
kolorowej szpulce małe paciorkowate oczy Pana Dzwoneczka o mało
nie wyszły z orbit. Było to całkiem zabawne. Percy podszedł
bliżej, jakby chciał nam się lepiej przyjrzeć, i zobaczyłem, że
John Coffey krzywo na niego patrzy, ale zbyt zajęła mnie opowieść
Brutala, żebym zwrócił na to większą uwagę. Brutus Howell
podnosił sztukę rozmowy ze skazańcem na nowe wyżyny i szczerze
go podziwiałem. - No więc mają tam to mysie miasteczko - podjął
po chwili - ale tym, co dzieciaki lubią najbardziej, jest Cyrk
Gwiazd. Są tam myszy, które huśtają się na trapezach, myszy,
które toczą przed sobą małe baryłki, i myszy, które układają
monety. - Tak, to jest to! To jest miejsce dla Pana Dzwoneczka! -
 zawołał Delacroix. Świeciły mu się oczy, a policzki
poczerwieniały z radości. Przyszło mi do głowy, że Brutus Howell
jest kimś w rodzaju świętego. - Zostaniesz cyrkową myszą, Panie
Dzwoneczku! Będziesz mieszkał w mysim miasteczku na Florydzie!
Z oknami ze szkła krzemowego! Hura! Mówiąc to, rzucił szpulkę
mocniej niż zwykle. Trafiła nisko w ścianę, odbiła się od podłogi
i wytoczyła między prętami celi na korytarz. Pan Dzwoneczek
popędził za nią, a Percy dostrzegł nagle swoją szansę. - Nie, ty
durniu! - wrzasnął Brutal, ale Percy nie zwrócił na niego uwagi.
Dokładnie w tej samej chwili, kiedy mysz dopadła szpulki - zbyt
podekscytowana, żeby zdać sobie sprawę, że tuż obok stoi jej
stary wróg - Percy zmiażdżył ją podeszwą swojego czarnego
buciora. Kręgosłup Pana Dzwoneczka pękł z głośnym trzaskiem, a
z pyszczka trysnęła krew. Ciemne oczka wyszły z orbit i
zobaczyłem w nich zdumienie i udrękę, która prawie niczym nie
różniła się od ludzkiej. Delacroix wydał z siebie krzyk rozpaczy.
Wystawił ręce przez kraty i próbował dosięgnąć Pana Dzwoneczka,
powtarzając z płaczem jego imię. Percy krzywo się do niego
uśmiechnął. Uśmiechnął się do całej naszej trójki. - Nareszcie.
Wiedziałem, że wcześniej czy później ją dopadnę. To była tylko
kwestia czasu, naprawdę - stwierdził, po czym odwrócił się i
powoli odszedł Zieloną Milą, zostawiając na linoleum Pana
Dzwoneczka leżącego w kałuży własnej krwi.


Część czwarta
ZŁA ŚMIERĆ EDUARDA DELACROIX

l

Oprócz tych zapisków, od przyjazdu do Georgia Pines piszę też
dziennik - nic wielkiego, nie więcej niż kilka akapitów dziennie,
przeważnie o pogodzie - i wczoraj wieczorem zacząłem go
przeglądać. Chciałem się po prostu dowiedzieć, ile minęło czasu,
odkąd moje wnuki, Christopher i Lisette, zmusiły mnie praktycznie
do wyjazdu do Georgia Pines. "To dla twojego własnego dobra,
dziadku", stwierdziły. Jasne, że dla mojego dobra. Czyż nie tak
właśnie mówią ludzie, kiedy znajdą w końcu rozwiązanie problemu,
który mówi i chodzi? Minęły dwa lata z okładem. Najdziwniejsze,
że w ogóle tego nie czuję - nie wiem, czy to długo, czy krótko.
Moje poczucie czasu wydaje się topnieć niczym śnieżny bałwan
podczas styczniowej odwilży. Tak jakby czas, który znamy -
wschodnio-amerykański czas urzędowy, czas letni, czas pracy -
przestał w ogóle istnieć. Tutaj obowiązuje wyłącznie Czas Georgia
Pines, który jest czasem staruszka, czasem staruszki i czasem
lania w łóżko. Reszta się nie liczy. Przestała istnieć. To
cholernie niebezpieczne miejsce. Człowiek nie zdaje sobie z tego
z początku sprawy, myśli, że bywa tylko nudne, podobnie jak
poobiednia drzemka w przedszkolu, ale ono jest naprawdę
niebezpieczne. Odkąd tu przebywam, widziałem wiele osób, które
zapadły na starczy uwiąd, i czasami trudno to nazwać zapadaniem -
 czasami idą na dno z szybkością tonącej łodzi podwodnej.
Przyjeżdżają tu w większości w nie najgorszej formie - wsparci
o laskę, z przyćmionym lekko wzrokiem, nieraz z kłopotami z
pęcherzem, ale poza tym w porządku - a potem dzieje się z nimi
coś złego. Po miesiącu spędzają całe dnie w pokoju telewizyjnym,
gapiąc się na Oprah Winfrey z otwartymi ustami i przechyloną
szklanką soku pomarańczowego, który kapie im po dłoni. Po
kolejnym miesiącu trzeba im przypominać imiona dzieci, gdy te
składają im wizytę. A miesiąc później trzeba im przypominać, jak
sami się nazywają. Coś się z nimi dzieje, to prawda: przechodzą
na Czas Georgia Pines, który jest jak niezbyt żrący kwas -
osłabia najpierw pamięć, a potem chęć dalszego życia. Trzeba z
tym walczyć. To właśnie powtarzam Elaine Connelly, mojej
specjalnej przyjaciółce. Poczułem się lepiej, odkąd zacząłem
pisać o tym, co przytrafiło mi się w roku tysiąc dziewięćset
trzydziestym drugim, kiedy na Zieloną Milę przybył John Coffey.
Część wspomnień jest straszna, ale czuję, jak zaostrzają moją
pamięć i świadomość, podobnie jak nóż ostrzy ołówek, i dlatego
warto trochę pocierpieć. Lecz sama pamięć i pisanie to nie
wszystko. Mam również ciało i bez względu na to, jak bardzo może
się wydać zużyte i groteskowe, staram się utrzymywać je w dobrej
kondycji. Z początku ciężko było się zmusić - stare pryki
niechętnie ćwiczą dla samego ćwiczenia - ale teraz, kiedy moim
przechadzkom przyświeca pewien cel, jest mi łatwiej. Na pierwszy
spacer wychodzę jeszcze przed śniadaniem - na ogół zaraz po
świcie. Dziś rano padało, a od wilgoci bolą mnie stawy, lecz mimo
to wziąłem poncho z wieszaka przy tylnych drzwiach i ruszyłem w
stronę kuchni. Kiedy człowiek ma coś do zrobienia, musi to zrobić
bez względu na strzykanie w stawach. Tym bardziej, jeśli czeka
go za to jakaś rekompensata. Moją rekompensatą jest to, że nie
tracę kontaktu z rzeczywistym czasem, który jest przeciwieństwem
Czasu Georgia Pines. Poza tym lubię deszcz. Zwłaszcza wczesnym
rankiem, kiedy dzień dopiero się zaczyna i wydaje się oferować
nieograniczone możliwości nawet takiemu weteranowi jak ja.
Przechodząc przez kuchnię, zatrzymałem się, żeby wybłagać od
jednego z zaspanych kucharzy dwie grzanki, po czym wyszedłem na
dwór. Minąłem tor do gry w krokieta, zarośnięte chwastami zielone
pole i po momencie znalazłem się w niewielkim zagajniku, w którym
stoi kilka rozsypujących się ze starości szałasów. Szedłem powoli
wąską krętą ścieżką, słuchając dyskretnego kapania kropel deszczu
i żując kawałek grzanki tymi kilkoma zębami, które mi jeszcze
zostały. Bolały mnie nogi, ale ból nie był zbyt dotkliwy.
Właściwie czułem się całkiem dobrze. Zaczerpnąłem pełną piersią
wilgotnego szarego powietrza, tak jakbym łykał jakiś życiodajny
napój. A potem wszedłem na chwilę do drugiego szałasu i
załatwiłem to, co miałem tam do załatwienia. Kiedy dwadzieścia
minut później wracałem ścieżką, czułem, że głód skręca mi kiszki.
Miałem ochotę na coś bardziej pożywnego niż grzanka - na talerz
owsianki, a może nawet jajecznicę z parówką. Uwielbiam parówki,
zawsze je uwielbiałem, lecz ostatnio, gdy zjem więcej niż jedną,
dostaję biegunki. Ale jedna nie powinna mi zaszkodzić. A potem,
z pełnym brzuchem i umysłem rozjaśnionym przez haust świeżego
powietrza (taką przynajmniej miałem nadzieję), pójdę na werandę
i opiszę egzekucję Eduarda Delacroix. Zrobię to najszybciej, jak
mogę, żeby nie stracić odwagi. Przecinając tor do gry w krokieta
i podchodząc do kuchennych drzwi, rozmyślałem o Panu Dzwoneczku -
 o tym, jak Percy Wetmore rozdeptał go i złamał mu grzbiet i jak
głośno krzyczał Delacroix, gdy zdał sobie sprawę, co takiego
zrobił jego stary wróg - i dlatego nie zauważyłem Brada Dolana
schowanego za pojemnikiem na śmieci. - Wybraliśmy się na mały
spacerek, Paulie? - zapytał, łapiąc mnie za nadgarstek.
Odskoczyłem do tyłu, wyrywając dłoń z jego ręki. Częściowo
wynikało to z zaskoczenia - każdy by się wzdrygnął, gdyby ktoś
złapał go w ten sposób - ale nie tylko. Rozmyślałem o Percym,
pamiętacie, a to właśnie jego przypominał mi zawsze Brad.
Podobnie jak Percy, stale nosi w kieszeni coś do czytania (jeśli
chodzi o Percy'ego, było to czasopismo przygodowe dla mężczyzn,
Brad ma natomiast zawsze książeczkę z żartami, które śmieszą
tylko ludzi głupich i podłego serca) i, podobnie jak on,
zachowuje się, jakby był Wielkim Królem Krowiego Łajna. Przede
wszystkim jednak jest łachudrą i lubi zadawać ból, tak samo jak
Percy. Zauważyłem, że dopiero przyszedł do pracy: nie zdążył się
przebrać w białe pielęgniarskie ciuchy. Ubrany był w dżinsy i
tandetną koszulę w stylu Dzikiego Zachodu, a w ręku trzymał
resztki drożdżówki, którą zwędził w kuchni. Zajadał ją, stojąc
pod okapem, który chronił go przed deszczem. I spod którego,
jestem o tym przekonany, mógł mnie obserwować. Jestem także
przekonany o czymś więcej: muszę uważać na pana Brada Dolana. Nie
bardzo mnie lubi. Nie wiem dlaczego, ale przecież nie miałem
także pojęcia, dlaczego Percy Wetmore nie lubił Delacroix. "Nie
lubił" jest w tym wypadku bardzo łagodnym określeniem. Percy
znienawidził Dela od pierwszego momentu, kiedy mały Francuz
postawił stopę na Zielonej Mili. - Skąd wziąłeś to poncho,
Paulie? - zapytał Brad, stukając mnie palcem w pierś. - Nie
należy do ciebie. - Wziąłem je z sieni przy kuchni - odparłem.
Nie znoszę, gdy nazywa mnie Paulie, i on dobrze o tym wie, nie
miałem jednak zamiaru dawać mu satysfakcji, pokazując to po
sobie. - Wisi ich tam chyba kilkanaście. Nie zrobiłem nic złego.
Po to w końcu są, żeby nosić je podczas deszczu. - Ale nie są
przeznaczone dla ciebie, Paulie - oznajmił, stukając mnie po raz
kolejny. - I o to chodzi. Te peleryny są dla pracowników, a nie
dla pensjonariuszy. - Wciąż nie rozumiem, komu to szkodzi.
Jego wąskie wargi rozchyliły się w uśmiechu.
- Nie chodzi o to, czy komuś to szkodzi, ważne są przepisy. Czym
byłoby życie bez przepisów? Paulie, Paulie, Paulie. - Potrząsnął
głową, jakby od samego mojego widoku robiło mu się niedobrze. -
Myślisz pewnie, że taki stary pryk jak ty nie musi się przejmować
przepisami, ale to nieprawda, Paulie - stwierdził, wciąż się do
mnie uśmiechając. Nie lubił mnie. Być może nawet nienawidził.
Dlaczego? Nie wiem. Czasami nikt nie wie dlaczego. I to jest
najstraszniejsze. - Jeśli naruszyłem przepisy, bardzo mi przykro
- powiedziałem. Zabrzmiało to trochę płaczliwie i byłem z tego
powodu wściekły, ale starych ludzi łatwo doprowadzić do płaczu.
I łatwo ich przestraszyć. Brad kiwnął głową.
- Przeprosiny przyjęte. A teraz idź powieś to na miejsce. Swoją
drogą, nie powinieneś w ogóle wychodzić podczas deszczu.
Zwłaszcza do lasu. Co będzie, jeśli się poślizgniesz, wywrócisz
i złamiesz sobie pieprzone biodro? No? Kto, twoim zdaniem, będzie
musiał dźwigać pod górę twoje zwłoki? - Nie wiem - odparłem.
Chciałem się po prostu od niego odczepić. Im dłużej go słuchałem,
tym bardziej wydawał mi się podobny do Percy'ego. William
Wharton, szaleniec, który przybył na Zieloną Milę jesienią tysiąc
dziewięćset trzydziestego drugiego roku, złapał raz Percy'ego i
tak go nastraszył, że Percy zsikał się w spodnie. Jeśli któryś
z was piśnie o tym choćby słówko, za tydzień będzie stał w
kolejce do garkuchni, ostrzegł nas potem. Teraz, po wszystkich
tych latach, słyszałem niemal, jak Brad mówi te same słowa,
dokładnie tym samym tonem głosu. Tak jakbym, pisząc o tych
starych dziejach, otworzył jakieś niewidoczne drzwi, które łączą
przeszłość z teraźniejszością - Percy'ego Wetmore'a z Bradem
Dolanem, Janice Edgecombe z Elaine Connelly, więzienie Cold
Mountain z domem starców Georgia Pines. Wiedziałem, że
rozmyślając o tym, spędzę kolejną bezsenną noc. Dałem krok w
przód, w stronę kuchennych drzwi, i Brad ponownie chwycił mnie
za nadgarstek. Nie jestem pewien co do pierwszego razu, ale teraz
zrobił to specjalnie, ściskając tak, żeby zabolało. Rozejrzał się
dookoła sprawdzając, czy nikogo nie ma w pobliżu w ten wczesny
deszczowy poranek, czy nikt nie widzi, że maltretuje jednego ze
starców, którymi miał się opiekować. - Co robisz w tym lesie? -
zapytał. - Wiem, że nie chodzisz tam po to, by trzepać kapucyna,
te dni masz już dawno za sobą, więc co tam robisz? - Nic -
odparłem, powtarzając sobie, żeby zachować spokój, nie pokazać
mu, jak bardzo mnie boli, zachować spokój i pamiętać, że pyta
tylko o las, że nic nie wie o szałasie. - Po prostu spaceruję.
Aby rozjaśnić umysł. - Na to jest już za późno, Paulie. Nigdy nie
będziesz miał jasnego umysłu. - Brad ponownie ścisnął mój cienki
stary nadgarstek, miażdżąc kruche kości, i rozglądał się na boki,
by upewnić się, że jest bezpieczny. Nie bał się łamać przepisów;
bał się wyłącznie tego, że ktoś go na tym złapie. W tym także
przypominał Percy'ego Wetmore'a, który nigdy nie pozwalał nikomu
zapomnieć, iż jest siostrzeńcem gubernatora. - Biorąc pod uwagę
twój wiek, to cud, że w ogóle pamiętasz, jak się nazywasz.
Jesteś, kurwa, o wiele za stary. Nawet na takie jak to muzeum.
Ciarki chodzą mi po grzbiecie, kiedy na ciebie patrzę, Paulie. -
 Puść mnie - powiedziałem, starając się, żeby w moim głosie nie
zabrzmiał ów płaczliwy ton. Nie chodziło mi tylko o dumę.
Obawiałem się, że jeśli go usłyszy, może go to sprowokować, tak
jak zapach potu może czasami sprowokować złego psa do ataku,
chociaż w innym wypadku tylko by warczał. To przypomniało mi
reportera, który pisał o procesie Johna Coffeya. Nazywał się
Hammersmith i był strasznym człowiekiem. Najstraszniejsze było
w nim to, że w ogóle o tym nie wiedział. Zamiast puścić moją
rękę, Dolan ponownie mnie ścisnął. Jęknąłem cicho. Nie mogłem się
powstrzymać. Zabolało mnie aż w kostkach nóg. -  Co tam robisz,
Paulie? Powiedz mi.
- Nic - odparłem. Powstrzymywałem łzy, ale bałem się, że wybuchnę
płaczem, jeśli będzie się nade mną tak dalej pastwił. - Nic. Po
prostu spaceruję. Lubię spacerować, puść mnie! Puścił, lecz tylko
po to, żeby złapać mnie za drugą dłoń, którą trzymałem
zaciśniętą. - Otwórz - powiedział. - Pokaż tatusiowi, co tam
masz.
Zrobiłem to, a on skrzywił się z niesmakiem, widząc resztki mojej
drugiej grzanki. Zacisnąłem ją w prawej dłoni, kiedy zaczął mi
miażdżyć lewą, i palce miałem teraz uwalane masłem, a raczej
margaryną; nie dawali nam tutaj oczywiście prawdziwego masła. -
Idź do domu i umyj ręce - warknął, po czym cofnął się i zjadł
kawałek drożdżówki. - Jezu Chryste. Wszedłem po stopniach.
Trzęsły mi się nogi, a serce waliło niczym silnik z nieszczelnymi
zaworami i luźnymi starymi tłokami. Łapiąc za klamkę drzwi, które
miały mnie zaprowadzić do kuchni - i w bezpieczne miejsce -
usłyszałem za sobą głos Dolana. - Jeśli poskarżysz się komuś, że
za mocno cię ścisnąłem, Paulie, powiem, że masz przywidzenia.
Początki starczej demencji. Wiesz dobrze, że mi uwierzą. A jeśli
pokażesz im siniaki, pomyślą, że sam je sobie zrobiłeś. Tak. To,
co mówił, było prawdą. I coś takiego mógł śmiało powiedzieć Percy
Wetmore, Percy, który jakimś cudem pozostał młody i podły,
podczas gdy ja się zestarzałem. - Nie zamierzam nikomu się
skarżyć - mruknąłem. - Nie mam na co. - To świetnie, stary
pierniku - rzucił lekkim kpiącym tonem, tonem złamasa (by użyć
słowa Percy'ego), któremu się wydaje, iż będzie wiecznie młody. -
 I pamiętaj, że mam zamiar odkryć, co tam knujesz. Mam zamiar się
tym zająć. Słyszysz? Dobrze słyszałem, ale się nie odezwałem, nie
chcąc go dodatkowo satysfakcjonować. Wszedłem do środka, minąłem
kuchnię (w nozdrza wpadł mi zapach smażącej się jajecznicy i
parówek, lecz nie miałem już na nie apetytu) i powiesiłem z
powrotem poncho na wieszaku. A potem ruszyłem na górę, do mojego
pokoju - odpoczywając po każdym stopniu, dając memu sercu czas,
żeby trochę zwolniło - i zabrałem stamtąd swoje papiery. Zszedłem
z nimi na werandę. Kiedy siadałem przy małym stoliku obok okna,
do środka zajrzała moja przyjaciółka Elaine. Sprawiała wrażenie
zmęczonej i niezbyt zdrowej. Uczesała włosy, ale wciąż była w
szlafroku. My, stare pierniki, nie dbamy tak bardzo o elegancję;
na ogół nas na to po prostu nie stać. - Nie chcę ci przeszkadzać
- powiedziała. - Widzę, że zabierasz się do pisania. - Nie
wygłupiaj się - odparłem. - Mam więcej czasu niż Carter tabletek
na wątrobę. Wejdź. Weszła, lecz zatrzymała się tuż przy drzwiach.
- Chodzi o to, że znowu miałam bezsenną noc... - zaczęła. -
Wyjrzałam przypadkiem przez okno... - I zobaczyłaś, jak ucinam
sobie miłą pogawędkę z panem Dolanem - dodałem, przerywając jej.
Miałem nadzieję, że tylko zobaczyła; że nie otworzyła okna i nie
usłyszała, jak błagam płaczliwym głosem, by mnie puścił. - Nie
wyglądała na miłą i nie wyglądała na przyjazną - stwierdziła. -
Ten Dolan się tobą interesuje, Paul. Pytał mnie o ciebie nie
dalej jak w zeszłym tygodniu. Nie zwróciłam na to wtedy większej
uwagi, pomyślałam, że lubi się po prostu wtrącać w cudze sprawy,
ale teraz zaczynam się martwić. - Pytał o mnie? - Miałem
nadzieję, że nie dałem po sobie poznać, jak bardzo mnie to
zaniepokoiło. - O co konkretnie? - Na przykład, dokąd chodzisz
na spacery. I dlaczego w ogóle chodzisz na spacery. - Facet nie
wierzy w kulturę fizyczną, to jedno nie ulega kwestii -
stwierdziłem, próbując się roześmiać. - On uważa, że masz jakąś
tajemnicę. Ja też tak uważam.
Otworzyłem usta, choć sam nie wiem, co chciałem powiedzieć. Nim
zdążyłem się odezwać, Elaine podniosła swoją powykrzywianą, lecz
w dziwny sposób piękną dłoń. - Jeśli masz tajemnicę, nie chcę jej
znać, Paul. Twoje sprawy należą do ciebie. Tak mnie wychowano,
ale nie wszyscy podzielają ten punkt widzenia. Bądź ostrożny. To
wszystko, co chciałam ci powiedzieć. A teraz zostawiam cię
samego, żebyś popracował. Była już w drzwiach, gdy zawołałem ją
po imieniu. Odwróciła się i posłała mi pytające spojrzenie. -
Kiedy skończę to, co piszę... - zacząłem, a potem potrząsnąłem
lekko głową. Nie tak powinienem to ująć. - Jeśli w ogóle skończę
to, co piszę, czy będziesz chciała to przeczytać? Przez chwilę
się zastanawiała, a potem na jej ustach pojawił się ten
szczególny uśmiech, który łatwo może zawrócić w głowie mężczyźnie
nawet tak staremu jak ja. - To będzie dla mnie prawdziwy
zaszczyt.
- Nie mów nic o zaszczycie, dopóki nie przebrniesz przez ostatnią
stronę - powiedziałem, mając na myśli śmierć Delacroix. - Tak czy
owak przeczytam - stwierdziła. - Od początku do końca. Obiecuję.
Ale najpierw musisz skończyć to pisać. Powiedziawszy to, wyszła.
Minęło jednak dużo czasu, nim cokolwiek napisałem. Przez prawie
godzinę gapiłem się przez okno, stukałem piórem w blat stolika
i patrzyłem, jak stopniowo rozjaśnia się szarówka, rozmyślając
o Bradzie Dolanie, który nazywał mnie Paulie i którego nigdy nie
nudziły dowcipy o żółtkach i bambusach, o makaroniarzach i
żabojadach. Myślałem także o tym, co powiedziała mi Elaine
Connelly: "On uważa, że masz jakąś tajemnicę. Ja też tak uważam".
Może rzeczywiście mam tajemnicę. Tak, chyba ją mam. A Brad Dolan
chce ją odkryć. Nie dlatego, że mogło to być coś ważnego (chyba
nie jest ważna dla nikogo poza mną), lecz dlatego, że jego
zdaniem starcy tacy jak ja nie powinni mieć tajemnic. Nie powinni
zabierać poncha z wieszaka i nie powinni mieć żadnych tajemnic.
Żeby nie ubzdurali sobie, że wciąż są ludźmi. A dlaczego nie
wolno nam tak myśleć? Tego nie wiedział. W tym także był podobny
do Percy'ego. Tak oto moje myśli, niczym płynąca zakolami rzeka,
wróciły do tego samego miejsca, w którym się znajdowały, gdy Brad
Dolan wychylił się zza pojemnika na śmieci i złapał mnie za
nadgarstek: do Percy'ego Wetmore'a, do podłego Percy'ego
Wetmore'a i tego, jak zemścił się na człowieku, który go wyśmiał.
Delacroix rzucał kolorową szpulkę, a Pan Dzwoneczek przynosił ją
z powrotem - i za którymś razem szpulka odbiła się od ściany i
wypadła na korytarz. Tego tylko było trzeba; Percy spostrzegł,
że trafia mu się niepowtarzalna okazja.


2

- Nie, ty durniu! - wrzasnął Brutal, ale Percy nie zwracał na
niego uwagi. Dokładnie w tej samej chwili, kiedy mysz dopadła
szpulki - zbyt podekscytowana, by zdać sobie sprawę, że tuż obok
czyha jej stary wróg - zmiażdżył ją podeszwą swojego czarnego
roboczego buta. Kręgosłup Pana Dzwoneczka pękł z głośnym
trzaskiem, a z pyszczka trysnęła krew. Ciemne oczka wyszły z
orbit i zobaczyłem w nich zdumienie i udrękę, która prawie niczym
nie różniła się od ludzkiej. Delacroix wydał z siebie krzyk
rozpaczy. Wystawił ręce przez kraty i próbował dosięgnąć Pana
Dzwoneczka, powtarzając z płaczem jego imię. Percy krzywo się do
niego uśmiechnął. Do niego, ale także do mnie i Brutala. -
Nareszcie. Wiedziałem, że wcześniej czy później jej dopadnę. To
była tylko kwestia czasu, naprawdę - stwierdził, po czym odwrócił
się i powoli odszedł Zieloną Milą, zostawiając na zielonym
linoleum leżącego w czerwonej kałuży krwi Pana Dzwoneczka. Dean
zerwał się zza biurka, uderzając się w kolano i zrzucając na
podłogę tabliczkę, na której zaznaczali wyniki gry w karty.
Tkwiące w niej kołki wypadły z dziurek i rozsypały się we
wszystkie strony, ale ani Dean, ani Harry, któremu za parę minut
kończył się dyżur, nie zwrócili na to w ogóle uwagi. - Coś ty
zrobił?!  - wrzasnął Dean.  -  Coś ty, kurwa, zrobił, durny
ciołku?! Percy nie odpowiedział. Gładząc palcami włosy, minął bez
słowa biurko i wszedł do mojego gabinetu. Odpowiedzi udzielił za
niego William Wharton. - Nie wie pan, co zrobił? Nauczył pewnego
żabojada, że niemądrze jest się z niego śmiać - stwierdził, po
czym sam wybuchnął śmiechem, zdrowym, wiejskim śmiechem,
rubasznym i głębokim. Wśród spotkanych przeze mnie w tym okresie
ludzi (na ogół wzbudzających przerażenie) byli tacy, którzy
wydawali się normalni, tylko kiedy się śmieli. Jednym z nich był
Dziki Bill Wharton. Przyjrzałem się ponownie myszy. Wciąż
oddychała, ale na jej wąsikach osiadły kropelki krwi, a
błyszczące wcześniej oczka zachodziły mgłą. Brutal podniósł
kolorową szpulkę, spojrzał na nią, a potem popatrzył na mnie. Był
tym wszystkim tak samo oszołomiony jak ja. Za nami lamentował
ogarnięty rozpaczą Delacroix. Nie chodziło oczywiście tylko o
mysz; Percy dokonał wyłomu w jego systemie obronnym i Francuz
dawał teraz wyraz całemu dręczącemu go przerażeniu. - Och, nie -
 zawodził, płacząc i modląc się po francusku. - Och, nie, nie,
biedny Pan Dzwoneczek, biedny stary Pan Dzwoneczek, och, nie... -
  Dajcie mi ją - rozległ się nagle czyjś głęboki głos.
Podniosłem wzrok, w ogóle nie poznając tego głosu, i ujrzałem
przed sobą Johna Coffeya. Podobnie jak Delacroix, sięgał rękoma
przez kraty, ale mógł to zrobić tylko do połowy przedramion;
dalej były na to po prostu zbyt grube. W przeciwieństwie do Dela
nie wymachiwał nimi, lecz wyciągał tak daleko, jak to było
możliwe, i otworzył dłonie. Widać było, że ma w tym jakiś cel i
że mu na nim zależy. Jego głos miał zupełnie inne brzmienie i
dlatego chyba nie poznałem go w pierwszej chwili. W niczym nie
przypominał zagubionego zapłakanego olbrzyma, który od kilku
tygodni zajmował tę celę. - Niech pan mi ją da, panie Edgecombe!
Póki jest jeszcze czas! W tym momencie przypomniałem sobie, co
mi zrobił, i zrozumiałem. Nie sądziłem, żeby to wiele pomogło,
z drugiej strony jednak nie mogło chyba zaszkodzić. Podnosząc
mysz z podłogi, skrzywiłem się - pod skórą Pana Dzwoneczka było
tyle połamanych kości, że wydawało mi się, iż trzymam w ręku
obszytą futrem poduszkę na szpilki. To nie była infekcja dróg
moczowych. A jednak... - Co ty wyprawiasz? - zapytał mnie Brutal,
kiedy położyłem Pana Dzwoneczka na ogromnej prawej dłoni Coffeya.
- Co się tu, do diabła, dzieje? Coffey odsunął ręce od krat. Mysz
leżała nieruchomo na jego dłoni; wystający między kciukiem i
palcem wskazującym ogonek kołysał się lekko w powietrzu. A potem
Coffey przykrył ją lewą dłonią, tworząc coś w rodzaju kolebki.
Nie widzieliśmy już samego Pana Dzwoneczka, tylko jego ogon,
którego koniuszek drżał niczym zamierające wahadło. Coffey
podniósł ręce do twarzy i rozsunął palce prawej dłoni, tak że
powstały między nimi odstępy podobne do tych między więziennymi
kratami. Brutal stanął obok mnie. Wciąż trzymał w palcach
kolorową szpulkę. - Co mu strzeliło do głowy? - zapytał.
- Ćśśś - syknąłem.
Delacroix przestał nagle jęczeć.
- Proszę cię, John - szepnął. - Och, Johnny, pomóż mu, proszę,
pomóż mu, s'il vous plait. Przyłączyli się do nas Dean i Harry,
ten ostatni ze starą talią kart Airplane w ręku. - Co tu się
dzieje? - zapytał Dean, ale ja pokręciłem tylko głową. Czułem,
że znów jestem pod wpływem hipnozy, niech mnie diabli, jeśli nie
byłem. John Coffey wsadził usta między dwa palce i wciągnął
energicznie powietrze. Na chwilę czas zatrzymał się w miejscu.
A potem Coffey wyprostował się i zobaczyłem twarz człowieka,
który sprawiał wrażenie ciężko chorego albo cierpiącego
straszliwy ból. Otworzył szeroko oczy i wbił zęby w grubą dolną
wargę; jego ciemna twarz przybrała kolor, który przypominał
zmieszany z błotem popiół. Coś zacharczało mu w gardle. - Jezusie
kochany - szepnął nagle Brutal, otwierając oczy tak szeroko, że
przestraszyłem się, iż wyskoczą mu z orbit. - Co jest? - zapytał
szczekliwym głosem Harry. - Co jest? - Ogon! Nie widzisz? Ogon!
Ogon Pana Dzwoneczka nie przypominał już zamierającego wahadła;
poruszał się żwawo niczym ogon kota, który poluje na ptaki. A
potem spomiędzy dłoni Coffeya dobiegł znajomy pisk. Coffey wydał
z siebie ponownie to chrapliwe rzężenie i odwrócił głowę na bok
jak ktoś, kto odkaszlnął flegmę i ma zamiar ją wypluć. Zamiast
flegmy z ust i nosa wyleciały mu czarne owady - wydaje mi się,
że to były owady i inni twierdzą to samo, ale po dziś dzień nie
mam pewności. Zaroiły się wokół niego tak gęstą chmarą, że przez
chwilę nie widzieliśmy jego twarzy. - Chryste Panie, co to jest?
- zapytał Dean piskliwym przerażonym głosem. - Nic takiego -
usłyszałem swój głos. - Nie bójcie się, to nic takiego, za chwilę
ich nie będzie. I rzeczywiście, podobnie jak wówczas, gdy Coffey
wyleczył moją infekcję dróg moczowych, "robaki" pobielały i
znikły. -  Rany boskie - szepnął Harry.
-  Paul? - odezwał się niepewnym tonem Brutal. - Paul?
Coffey całkowicie doszedł do siebie - niczym ktoś, komu udało się
szczęśliwie odkaszlnąć kawałek mięsa, który utkwił w tchawicy.
Pochylił się, położył na podłodze złączone dłonie i otworzył je.
Spomiędzy palców wyskoczył całkiem zdrowy Pan Dzwoneczek - bez
jednego guza, bez najmniejszego skrzywienia kręgosłupa. Zatrzymał
się na chwilę przy drzwiach celi Coffeya, a potem przebiegł przez
korytarz do celi Delacroix. Kiedy mnie mijał, zobaczyłem, że na
wąsikach wciąż ma kropelki krwi. Delacroix złapał go, śmiejąc się
i płacząc jednocześnie, i zaczął obsypywać bezwstydnie głośnymi
całusami. Dean, Harry i Brutal przyglądali się temu oniemiali ze
zdumienia. A potem Brutal dał krok do przodu i podał Francuzowi
przez kraty kolorową szpulkę. Delacroix z początku jej nie
dostrzegł; był zbyt zaabsorbowany Panem Dzwoneczkiem. Zachowywał
się jak ojciec, któremu uratowano tonącego syna. Brutal poklepał
go szpulką po ramieniu. Delacroix podniósł wzrok, zobaczył ją,
wziął do ręki i z powrotem zajął się Panem Dzwoneczkiem, gładząc
go po futerku i radując nim oczy, tak jakby musiał się bez
przerwy upewniać, że owszem, jego podopieczny czuje się dobrze,
jest zdrów i cały i nic mu nie dolega. - Rzuć szpulkę -
powiedział Brutal. - Chcę zobaczyć, jak biegnie. - On jest zdrów,
szefie Howell, on jest zdrów, dzięki Bogu. - Rzuć szpulkę -
powtórzył Brutal. - Rób, co mówię.
Delacroix pochylił się z ociąganiem, najwyraźniej nie chcąc
ponownie wypuszczać z rąk Pana Dzwoneczka, przynajmniej nie
teraz. A potem bardzo delikatnie rzucił szpulkę. Potoczyła się
po podłodze, minęła po drodze pudełko po cygarach i odbiła od
ściany. Pan Dzwoneczek puścił się za nią w pogoń, ale nie biegł
tak szybko jak poprzednio. Wydawał się powłóczyć lekko lewą tylną
łapką i to najbardziej mnie uderzyło - to, przypuszczam,
urealniło całe wydarzenie. To lekkie utykanie. Po chwili dogonił
jednak szpulkę, dogonił bez większych trudności i zaczął popychać
ją nosem do Delacroix, wkładając w to cały swój stary entuzjazm.
Odwróciłem się do Johna Coffeya, który stał w drzwiach swojej
celi i uśmiechał się. Był to raczej zmęczony uśmiech i nie
nazwałbym go szczęśliwym, lecz z jego twarzy zniknęło już to
usilne pragnienie, które widziałem, kiedy prosił, żeby podać mu
mysz. Zniknął także lęk i ból, które wykrzywiły jego rysy, gdy
się krztusił. Miałem przed sobą ponownie naszego starego Johna
Coffeya z trochę nieobecnym wyrazem twarzy i dziwnymi, utkwionymi
gdzieś daleko oczyma. - Pomogłeś - powiedziałem. - Prawda, duży?
- Prawda - odparł. Uśmiechnął się szerzej i przez kilka chwil
jego uśmiech wydawał się rzeczywiście szczęśliwy. - Pomogłem.
Pomogłem myszy Dela. Pomogłem... - w tym miejscu umilkł, nie
mogąc sobie przypomnieć jej imienia. - Panu Dzwoneczkowi -
podpowiedział Dean. Przyglądał się uważnie Johnowi Coffeyowi, tak
jakby oczekiwał, że zaraz stanie w ogniu albo zacznie lewitować
w swojej celi. - Prawda - potwierdził Coffey. - Panu
Dzwoneczkowi. To cyrkowa mysz. Będzie mieszkać w domku ze szkła.
- Żebyś wiedział, że będzie - mruknął Harry, również wlepiając
wzrok w Johna Coffeya. Za naszymi plecami Delacroix położył się
na pryczy, posadził sobie Pana Dzwoneczka na piersi i zaczął mu
nucić jakąś francuską piosenkę, która brzmiała jak kołysanka.
Coffey spojrzał w stronę biurka oficera dyżurnego i drzwi, które
prowadziły do mojego gabinetu i znajdującej się za nim szopy. -
Szef Percy jest zły - oznajmił. - Szef Percy jest podły. Nadepnął
na mysz Dela. Nadepnął na Pana Dzwoneczka. A potem, zanim
zdążyliśmy cokolwiek powiedzieć, położył się na swojej pryczy i
odwrócił twarzą do ściany.


3

Kiedy mniej więcej dwadzieścia minut później ja i Brutal
weszliśmy do magazynu, Percy stał odwrócony do nas plecami i
polerował dębowe poręcze i nogi Starej Iskrówy. Puszkę z pastą
znalazł na półce nad koszem, do którego wrzucaliśmy nasze brudne
mundury (a czasami również cywilne ciuchy; pracownikom więziennej
pralni było wszystko jedno, co piorą). Może wam się to wydać
dziwaczne, a nawet makabryczne, ale dla Brutala i mnie była to
najzwyczajniejsza rzecz pod słońcem. Starą Iskrówę miała jutro
obejrzeć szeroka publiczność, a Percy chciał, żeby wszyscy
myśleli, że to on pociąga za sznurki. - Percy - powiedziałem
cicho.
Odwrócił się, popatrzył na nas i melodyjka, którą nucił, uwięzła
mu w gardle. Wbrew temu, czego się spodziewałem, nie zobaczyłem
w jego oczach lęku, w każdym razie nie w pierwszej chwili.
Doszedłem do wniosku, że Percy sprawia wrażenie jakby starszego,
i pomyślałem, że John Coffey miał rację. Był podły. Podłość jest
niczym narkotyk - nikt na świecie nie zna się na tym lepiej ode
mnie - i wiedziałem, że po krótkim okresie eksperymentowania
Percy całkowicie się od niej uzależnił. To, co zrobił tej myszy,
sprawiło mu przyjemność. A jeszcze większą przyjemność sprawiły
mu lamenty Delacroix. - Przestań się mnie czepiać - odezwał się
prawie sympatycznym tonem. - To przecież tylko mysz. I świetnie
wiecie, że nie powinna się w ogóle znaleźć na bloku. - Myszy nic
się nie stało - oświadczyłem. Serce waliło mi w piersi, ale
starałem się, żeby mój głos zabrzmiał spokojnie, prawie
obojętnie. - Czuje się świetnie. Biega, piszczy i goni swoją
szpulkę. W zabijaniu gryzoni jesteś takim samym fuszerem jak we
wszystkim, co tutaj robisz. Percy spojrzał na mnie ze zdumieniem
i niedowierzaniem.
- Myślisz, że w to uwierzę? Słyszałem, jak w niej chrupnęło!
Możesz sobie gadać, co... - Stul dziób.
Wybałuszył oczy.
- Co? Coś ty powiedział?
Podszedłem do niego krok bliżej. Czułem, jak pulsuje mi żyła
pośrodku czoła. Nie pamiętałem, kiedy ostatnim razem byłem taki
wściekły. - Nie cieszysz się, że Panu Dzwoneczkowi nic się nie
stało? Po całej tej gadce o tym, że naszym zadaniem jest
zapewnienie więźniom spokoju, zwłaszcza kiedy zbliża się ich
pora, myślałem, że będziesz zadowolony. Że kamień spadnie ci z
serca. Skoro Del ma jutro przejść Zieloną Milę i w ogóle. Percy
wlepił wzrok w Brutala. Jego wystudiowany spokój zmienił się w
niepewność. - W co wy ze mną, do diabła, gracie? - zapytał.
- W nic z tobą nie gramy, przyjacielu - stwierdził Brutal. - A
to, że nas o to posądziłeś, jest jednym z wielu powodów, dla
których nie można ci ufać. Chcesz znać prawdę? Moim zdaniem
jesteś żałosny. - Jeszcze się doigracie - zagroził nam Percy. W
jego głosie słychać było niepokój. I zakradający się z powrotem
strach: strach przed tym, czego od niego chcemy, strach przed
tym, co możemy mu zrobić. Cieszyło mnie, że to usłyszałem. Strach
powinien go uczynić bardziej skłonnym do ustępstw. - Znam różnych
ludzi. Ważnych ludzi - oznajmił. - Tak mówisz, ale potworny z
ciebie kłamca - powiedział Brutal. Można było pomyśleć, że zaraz
wybuchnie śmiechem. Percy rzucił szmatkę do polerowania na
siedzenie krzesła. - Zabiłem tę mysz - stwierdził niezbyt pewnym
głosem.
- Idź i sprawdź - mruknąłem. - To wolny kraj.
- Pójdę - odparł. - Żebyście wiedzieli, że pójdę. Minął nas,
zaciskając wargi i obracając grzebień w swoich małych dłoniach
(Wharton miał rację, były ładne). Wspiął się po schodkach i
pochylając głowę, wszedł do mojego gabinetu. Brutal i ja staliśmy
przy Starej Iskrówie czekając, aż wróci, i w ogóle ze sobą nie
rozmawiając. Nie wiem jak Brutal, lecz ja nie miałem pojęcia, co
powiedzieć. Nie wiedziałem w ogóle, co mam myśleć o tym, co przed
chwilą zobaczyliśmy. Minęły trzy minuty. Brutal wziął do ręki
szmatkę i zaczai polerować grube listwy oparcia. Skończył jedną
i zabrał się za następną, kiedy Percy pojawił się z powrotem.
Zbiegając po stopniach, potknął się i o mało nie upadł. Kiedy się
do nas zbliżał, uginały się pod nim kolana. Na jego twarzy widać
było konsternację i niedowierzanie. - Podmieniliście je -
oświadczył piskliwym oskarżycielskim głosem. - Podmieniliście
jakoś te myszy, sukinsyny. Bawicie się moim kosztem i jeśli zaraz
nie przestaniecie, będziecie tego cholernie żałować! Wyrzucą was
na zbity pysk, zobaczycie! Kim wy jesteście? Za kogo się
uważacie? Umilkł, łapiąc kurczowo oddech i zaciskając dłonie w
pięści. - Powiem ci, kim jesteśmy - odezwałem się. - Jesteśmy
ludźmi, z którymi pracujesz i będziesz pracował, Percy... ale już
bardzo niedługo. Chwyciłem go za ramiona niezbyt mocno, lecz
zdecydowanie. Tak, żeby poczuł. Percy chciał się wyrwać.
- Zabieraj swoje brudne...
Brutal złapał go za prawą rękę - cała dłoń Percy'ego, mała,
miękka i biała, zniknęła w jego opalonej pięści. - Zamknij
jadaczkę, synu. Jeśli nie chcesz wpaść w poważne kłopoty, masz
teraz ostatnią okazję, żeby wydłubać wosk z uszu. Obróciłem go,
postawiłem na podwyższeniu, a potem pchnąłem do tyłu, aż jego
kolana zetknęły się z siedzeniem krzesła elektrycznego i musiał
usiąść. Cały spokój Percy'ego zniknął; podobnie jak podłość i
arogancja. Te cechy są całkiem realne, ale musicie pamiętać, że
Percy był bardzo młody. W jego wieku stanowią tylko cienki polor
niczym brzydka emalia. Można ją zeskrobać. Widziałem, że Percy
jest gotów nas wysłuchać. -  Chcę, żebyś dał nam słowo -
powiedziałem.
- Jakie słowo? - Wciąż wykrzywiał pogardliwie usta, ale w jego
oczach pojawiło się przerażenie. Moc w nastawni była wyłączona,
lecz drewniane siedzenie Starej Iskrówy miało własną moc i
widziałem, że Percy świetnie ją czuje. - Słowo, że jeśli
wyznaczymy cię na jutro, odejdziesz do Briar Ridge i zostawisz
nas w spokoju - oznajmił Brutal. Mówił to z pasją, jakiej nigdy
jeszcze u niego nie słyszałem. - Następnego dnia poprosisz o
przeniesienie. - A jeśli tego nie zrobię? Jeżeli zadzwonię po
prostu do pewnych ludzi i powiem, że mnie dręczycie i próbujecie
przestraszyć? Że się nade mną pastwicie? - Jeśli masz takie dobre
znajomości, jak twierdzisz, może rzeczywiście pójdziemy na
zieloną trawkę - stwierdziłem. - Ale postaramy się, żeby tobie
też pewne sprawy nie uszły na sucho, Percy. - Myślicie, że ktoś
się przejmie tym, iż rozdeptałem tresowaną mysz skazanego na
śmierć mordercy? Oczywiście, z wyjątkiem tego kretyna? - Nie.
Lecz trzech ludzi widziało, jak nie ruszyłeś małym palcem, kiedy
Dziki Bill Wharton próbował zadusić Deana Stantona łańcuszkiem
od kajdanek. Tym mogą się przejąć, Percy. Tym przejmie się nawet
gubernator. Na policzkach i czole Percy'ego wystąpiły czerwone
plamy. - Sądzicie, że wam uwierzą? - zapytał, lecz w jego głosie
nie było już poprzedniej agresywności. Doszedł widać do wniosku,
że ktoś może nam uwierzyć. A Percy nie lubił kłopotów. Łamanie
przepisów było w porządku. Nie w porządku było dać się na tym
złapać. - Mam kilka zdjęć szyi Deana, zanim zeszły mu siniaki -
oświadczył Brutal. Nie wiedziałem, czy mówi prawdę, ale brzmiało
to przekonująco. - Wiesz, co z nich wynika? Że Wharton dusił go
bardzo długo, nim ktoś go odciągnął. Chociaż ty stałeś tak
blisko. Będziesz musiał odpowiedzieć na kilka trudnych pytań,
zgodzisz się z tym? A taki smród może się ciągnąć za człowiekiem
bardzo długo. Długo potem, jak jego krewni wyprowadzą się ze
stanowego Kapitolu i zasiądą na werandzie rodzinnego domu z
koktajlem miętowym w ręku. Świadectwo pracy to bardzo
interesująca rzecz i może do niego zajrzeć mnóstwo osób. Percy
spoglądał nieufnie to na mnie, to na Brutala. Jego lewa ręka
powędrowała w górę i wygładziła włosy. Nic nie mówił, ale miałem
wrażenie, że trzymamy go w szachu. - Daj spokój, skończmy z tym -
 powiedziałem. - Przecież nie chcesz pracować z nami, tak samo
jak my nie chcemy pracować z tobą. - Nienawidzę tego miejsca! -
wybuchnął. - Nie mogę znieść tego, jak mnie traktujecie! Tego,
że nie daliście mi najmniejszej szansy! - To ostatnie było
dalekie od prawdy, lecz uznałem, że nie jest to odpowiedni
moment, by się z nim spierać. - Ale nie lubię, jak ktoś przypiera
mnie do muru. Tato nauczył mnie, że jak człowiek na to raz
pozwoli, inni będą nim pomiatali przez całe życie. - W jego
oczach, nie tak ładnych jak dłonie, ale również niczego sobie,
błysnął gniew. - A najbardziej nie lubię, jak przypiera mnie do
muru wielki małpiszon podobny do niego - stwierdził, spoglądając
na mojego starego przyjaciela. - Brutal... trafnie cię przezwali.
- Musisz coś zrozumieć, Percy - powiedziałem. - Z naszego punktu
widzenia, to ty przypierasz nas do muru. Powtarzamy ci bez
przerwy, jak powinieneś się zachowywać, lecz ty robisz wszystko
po swojemu, a potem, kiedy sprawy przybiorą zły obrót, chowasz
się za swoimi politycznymi koneksjami. Rozdeptanie myszy
Delacroix... - Brutal posłał mi szybkie spojrzenie i natychmiast
się wycofałem. - To, że próbowałeś rozdeptać mysz Delacroix,
stanowi świetny przykład. Dajesz wszystkim w kość i w końcu
reagujemy po prostu tym samym. Ale posłuchaj: jeśli zrobisz co
trzeba, wyjdziesz stąd pachnący jak róża; jak młody człowiek,
który robi szybką karierę. Nikt nie będzie wiedział o naszej
małej pogawędce. Więc jaka jest twoja odpowiedź? Zachowaj się
choć raz jak dorosły. Obiecaj, że odejdziesz po Delacroix. Zaczął
się nad tym zastanawiać. Po kilku chwilach w jego oczach pojawił
się błysk, ten szczególny rodzaj błysku, który widać, gdy ktoś
wpada nagle na dobry pomysł. Niezbyt mnie to ucieszyło, ponieważ
pomysły, które były dobre dla Percy'ego, nie musiały się okazać
dobre dla nas. - Pomyśl tylko - dodał Brutal. - Jak miło będzie
nie mieć więcej do czynienia z tym parszywym Whartonem. Percy
pokiwał głową i pozwoliłem mu wstać z krzesła. Wygładził koszulę
od munduru, wsadził ją w spodnie, przeczesał grzebieniem włosy
i dopiero wtedy zmierzył nas wzrokiem. -  Dobrze, zgadzam się.
Jeśli wyznaczycie mnie jutro do Delacroix, następnego dnia
składam podanie do Briar Ridge. Mówimy sobie do widzenia.
Zadowoleni? - Zadowoleni - odpowiedziałem. W jego oczach ciągle
widziałem ten błysk, ale byłem zbyt zadowolony, żeby się tym
przejmować. Percy wyciągnął rękę.
- Umowa stoi?
Podałem mu swoją. To samo zrobił Brutal.
Po raz kolejny wystawił nas do wiatru.


4

Następny dzień okazał się najgorętszy i ostatni z nietypowej fali
październikowych upałów. Kiedy przyjechałem do pracy, na
zachodzie grzmiało i gromadziły się tam ciemne chmury. Wieczorem
podeszły bliżej i widzieliśmy, jak przeszywają je białoniebieskie
zygzaki błyskawic. Tej nocy, mniej więcej koło dziesiątej, przez
hrabstwo Trapingus przeszło tornado, zabijając cztery osoby i
zrywając dach ze stajni w Tefton, a Cold Mountain nękały burze
i huraganowe wiatry. Tak jakby same niebiosa protestowały
przeciwko złej śmierci Eduarda Delacroix. Z początku wszystko
szło jak po maśle. Del spędził spokojny dzień w celi, chwilami
bawiąc się z Panem Dzwoneczkiem, na ogół jednak leżąc na swojej
pryczy i głaszcząc go. Wharton próbował kilka razy sprowokować
Dela - raz zaczął wrzeszczeć coś o myszburgerach, które upieką,
kiedy stary szczęściarz Pierre zatańczy two-stepa w piekle - ale
mały Francuz nie zareagował i Wharton, doszedłszy widać do
wniosku, że nie wymyśli nic lepszego, dał za wygraną. Brat
Schuster przyjechał kwadrans po dziesiątej i ku naszej radości
oświadczył, że odmówi z Delem Ojcze Nasz w luizjańskiej odmianie
francuskiego. Uznaliśmy to za dobry omen. I oczywiście nie
mieliśmy racji. Świadkowie zaczęli przybywać koło jedenastej.
Rozmawiali na ogół przyciszonym tonem o zbliżającej się burzy i
spekulowali na temat ewentualnego wyłączenia mocy, które mogło
opóźnić egzekucję. Żaden nie wiedział, że Stara Iskrówa ma własny
generator i jeśli nie trafi go piorun, przedstawienie na pewno
się odbędzie. Harry miał dyżur w nastawni, w związku z czym razem
z Billem Dodge'em i Percym Wetmore'em pełnili funkcje bileterów,
wskazując ludziom krzesła i pytając, czy nie mają ochoty na
szklankę zimnej wody. Obecne były dwie kobiety: siostra
dziewczyny, którą Del zgwałcił i zamordował, oraz matka jednej
z ofiar pożaru. Ta ostatnia była postawna, blada i
zdeterminowana. Ma nadzieję, oznajmiła Harry'emu Terwilligerowi,
że człowiek, którego przyjechała obejrzeć, śmiertelnie się boi
i dobrze wie, że w piekle płonie już dla niego stos i czekają
zastępy szatana. Następnie wybuchła płaczem i schowała twarz w
chusteczkę, niewiele mniejszą od poszwy na poduszkę. Gdzieś
blisko uderzył piorun, prawie nie stłumiony przez blaszany dach.
Mężczyźni ocierali spocone policzki i wyglądali niezbyt świeżo
pod krawatem o tak późnej porze. W szopie było gorąco jak w
piecu. I wszyscy oczywiście gapili się na Starą Iskrówę. Być może
przed kilkoma dniami robili sobie żarty na temat tego wieczoru,
teraz jednak, o godzinie wpół do dwunastej, przeszła im na nie
ochota. Na początku tych zapisków wspomniałem, że poczucie humoru
bardzo szybko opuszczało ludzi, którzy mieli zasiąść na naszym
dębowym meblu, ale nie tylko skazańcom rzedła mina, gdy
nadchodziła pora egzekucji. Krzesło wydawało się po prostu takie
bezwstydnie nagie: stało na podwyższeniu, z wystającymi po obu
stronach klamrami na nogi, niczym jakiś specjalny sprzęt, który
musi nosić osoba chora na polio. Ludzie prawie nie rozmawiali i
kiedy kolejny piorun trzasnął ostro i boleśnie niczym
rozszczepione drzewo, siostra dziewczyny, którą zabił Delacroix,
cicho krzyknęła. Jako ostatni zajął miejsce w sektorze dla
świadków Curtis Anderson zastępujący dyrektora Mooresa. O wpół
do dwunastej udałem się wraz z Brutalem i Deanem do celi
Delacroix. Del siedział na pryczy, trzymając na kolanach Pana
Dzwoneczka. Łebek myszy zwrócony był ku skazańcowi, małe
paciorkowate oczy utkwione w jego twarzy. Del gładził go po
czubku głowy, między uszami. Po policzkach płynęły mu wielkie łzy
i to właśnie one tak bardzo zainteresowały mysz. Del podniósł
wzrok na odgłos naszych kroków. Był bardzo blady. Za plecami
czułem raczej, niż widziałem stojącego w drzwiach celi i
obserwującego nas Johna Coffeya. Del skrzywił się, słysząc
metaliczny brzęk kluczy, ale zachował zimną krew i gładził Pana
Dzwoneczka po głowie, kiedy przekręciłem klucz w zamku i
otworzyłem drzwi. - Cześć, szefie Edgecombe - powiedział. -
Cześć, chłopcy. Powiedz cześć, Panie Dzwoneczku. Pan Dzwoneczek
jednak wciąż wpatrywał się w twarz małego łysego Francuza, jakby
nie mógł zrozumieć, skąd biorą się jego łzy. Kolorowa szpulka
odłożona była schludnie do pudełka marki Corona - odłożona po raz
ostatni, pomyślałem ze smutkiem. - Eduardzie Delacroix, jako
przedstawiciel wymiaru sprawiedliwości... - Szefie Edgecombe?
Przez chwilę wahałem się, czy mam skończyć przygotowaną mowę. -
O co chodzi, Del? - zapytałem w końcu.
- Proszę - powiedział, podając mi mysz. - Niech pan nie pozwoli,
żeby Panu Dzwoneczkowi stało się coś złego. - Nie sądzę, żeby
pozwolił się wziąć. Nie jest...
- Mais oui, powiedział, że pójdzie do pana. Powiedział, że dobrze
pana zna, szefie Edgecombe, i że zabierze go pan do tego miejsca
na Florydzie, gdzie myszy pokazują swoje sztuczki. Powiedział,
że panu ufa. - Delacroix wysunął rękę dalej i niech mnie kule
biją, jeśli mysz nie zeszła z jego dłoni na moje ramię. Była tak
lekka, że nie poczułem nawet na kurtce jej ciężaru, wyłącznie
małą kulkę ciepła. - I jeszcze jedno, szefie. Niech pan nie da
się do niego zbliżać temu draniowi. Niech pan nie pozwoli, żeby
skrzywdził moją mysz. -  Nie, Del, nie pozwolę.
Pytanie brzmiało, co mam z nią zrobić teraz? Nie mogłem pokazać
się zgromadzonym świadkom z myszą siedzącą na ramieniu. - Ja go
wezmę, szefie - zahuczał głos za moimi plecami. To był głos Johna
Coffeya i niesamowite było, że powiedział to właśnie w tym
momencie, tak jakby czytał w moich myślach. - Tylko na chwilę.
Oczywiście jeśli Del nie ma nic przeciwko. Del, uspokojony,
pokiwał głową.
- Tak, ty go potrzymaj, John, aż skończy się ta cała głupota. A
potem... - Wzrok Dela pobiegł z powrotem ku mnie i Brutalowi. -
Potem zabierzecie go na Florydę. Do tego Mouseville. - Tak, Paul
i ja razem go odwieziemy - potwierdził Brutal, obserwując
niespokojnym okiem Pana Dzwoneczka, który przeszedł z mojego
ramienia na wielką wyciągniętą dłoń Coffeya. Zrobił to bez
żadnego protestu, w ogóle nie starając się uciec; faktycznie
zeskoczył na rękę Johna Coffeya tak samo ochoczo jak przedtem na
moje ramię. - Weźmiemy sobie krótki urlop. Prawda, Paul?
Pokiwałem głową. Del pokiwał także, z rozjaśnionymi oczyma i
lekkim uśmiechem na ustach. - Ludzie będą płacili dziesięć
centów, żeby go obejrzeć. A dzieciaki dwa centy. Dobrze mówię,
szefie Howell? - Zgadza się, Del.
- Jest pan dobrym człowiekiem, szefie Howell - oznajmił Del. -
Pan też, szefie Edgecombe. Czasami na mnie krzyczeliście, oui,
ale tylko kiedy musieliście. Wszyscy jesteście dobrzy z wyjątkiem
Percy'ego. Chciałbym się z wami spotkać w jakimś innym miejscu.
Mauvais temps, mauvaise chance. - Mam ci coś do powiedzenia, Del
- oświadczyłem. - Te słowa muszę powiedzieć każdemu, zanim stąd
odejdzie. Nic specjalnego, ale na tym polega między innymi moja
praca. W porządku? - Oui, monsieur - odparł i spojrzał po raz
ostatni na Pana Dzwoneczka, który przycupnął na szerokim ramieniu
Johna Coffeya. - Au revoir, mon ami - szepnął i zaczai płakać. -
 Je t'aime, mon petit. Posłał myszy pocałunek. Powinno to się
wydać śmieszne albo po prostu groteskowe, lecz żaden z nas nie
odniósł takiego wrażenia. Popatrzyłem na Deana, po chwili
musiałem jednak odwrócić wzrok. Dean spoglądał w stronę izolatki
i dziwnie się uśmiechał. Sądzę, że hamował łzy. Powiedziałem, co
miałem do powiedzenia. Zacząłem od tego, że jestem
przedstawicielem wymiaru sprawiedliwości, i kiedy skończyłem,
Delacroix wyszedł po raz ostatni ze swojej celi. - Poczekaj
sekundę - powiedział Brutal, po czym sprawdził wygolone miejsce
na czubku jego głowy, tam gdzie nakłada się hełm. Kiwnął do mnie
głową, a potem klepnął go po ramieniu. - Ani jednego włoska.
Idziemy. I tak Eduard Delacroix wybrał się na ostatni spacer
Zieloną Milą, z płynącymi po policzkach strużkami potu i łez,
słuchając grzmotu huczącego nad naszymi głowami. Brutal szedł po
lewej stronie skazańca, ja po prawej, a Dean zamykał orszak.
Schuster czekał już w moim gabinecie, w którym stali, pełniąc
wartę, strażnicy Ringgold i Battle. Uśmiechnął się do Delacroix
i przemówił w jego ojczystym języku. Francuszczyzna Schustera
wydawała się trochę sztywna, ale odniosła wspaniały skutek. Del
odwzajemnił uśmiech, po czym podszedł do duchownego, wziął go w
ramiona i uściskał. Ringgold i Battle stężeli, ale ja podniosłem
uspokajająco rękę i pokręciłem głową. Schuster słuchał przez
chwilę zdławionych przez łzy słów Dela, po czym pokiwał głową,
jakby świetnie wszystko rozumiał, i poklepał go po plecach. - Nie
rozumiem nawet jednej czwartej z tego, co on mówi - szepnął. -
Nie sądzę, żeby to miało jakieś znaczenie - mruknął Brutal. - Ja
też, synu - stwierdził z uśmiechem Schuster. Był z nich
wszystkich najlepszy i dopiero teraz uświadamiam sobie, że nie
wiem, co się z nim stało. Mam nadzieję, że bez względu na to, jak
potoczyły się jego losy, nie stracił wiary. Złożył ręce do
modlitwy i dał Delacroix znak, żeby ukląkł. Francuz zrobił to. -
 Not' Pére, qui etes aux cieux - zaczął Schuster i Delacroix
zawtórował mu. Odmówili razem Modlitwę Pańską w tej płynnie
brzmiącej luizjańskiej odmianie francuszczyzny, aż do słów mais
déliverez-nous du mal, ainsi soit-il. W tym momencie Del przestał
płakać i zupełnie się uspokoił. Następnie wysłuchaliśmy (po
angielsku) kilku wersetów z Biblii, w tym obowiązkowego fragmentu
o cichej wodzie. Wygłosiwszy go, Schuster chciał wstać, ale Del
złapał go za rękaw koszuli i zaczął mówić coś po francusku.
Schuster wysłuchał go uważnie i odpowiedział na jego pytanie. Del
znowu się odezwał i spojrzał na niego z nadzieją. - On ma jeszcze
pewną prośbę, panie Edgecombe - stwierdził Schuster, zwracając
się do mnie. - Chce odmówić modlitwę, przy której nie mogę mu
asystować z powodu mojej wiary. Pozwolić mu? Spojrzałem na zegar
na ścianie. Była za siedemnaście minut dwunasta. - Tak -
zgodziłem się - ale niech się pośpieszy. Musimy trzymać się
rozkładu, rozumie pan. -  Rozumiem.
Schuster odwrócił się do Delacroix i kiwnął głową.
Del zamknął oczy, jakby miał zamiar się modlić, ale przez moment
w ogóle się nie odzywał. Zmarszczył czoło i miałem wrażenie, że
sięga gdzieś głęboko do zakamarków umysłu niczym człowiek, który
zagląda na strych, szukając przedmiotu od bardzo, bardzo dawna
nie używanego (ani potrzebnego). Zerknąłem ponownie na zegar i
już chciałem coś powiedzieć - właściwie zrobiłbym to, gdyby
Brutal nie pociągnął mnie za rękaw i nie pokręcił głową. A potem
Del zaczął się cicho, lecz szybko modlić w tym swoim francuskim
żargonie, który był zaokrąglony, miękki i zmysłowy niczym piersi
młodej dziewczyny. - Marie! Je vous salue, Marie, oui, pleine de
grâce; le Seigneur est avec vous; vous etes bénie entre toutes
les femmes, et mon cher Jésus, le fruit de vos entrailles, est
béni. - Znowu płakał, ale nie sądzę, żeby zdawał sobie z tego
sprawę. - Sainte Marie, Ô, ma mere, Mere de Dieu, priez pour moi,
priez pour nous, pauv' pécheurs, maint'ant et a l'heure...
l'heure de notre mort. L'heure. - Dygocząc cały, wziął głęboki
oddech. - Ainsi soit-il. Kiedy Delacroix podniósł się z klęczek,
w jedynym oknie mojego gabinetu pojawiło się niebieskobiałe
światło błyskawicy. Wszyscy oprócz Dela podskoczyli w miejscu,
on jednak wciąż wydawał się zatopiony w starej modlitwie.
Wyciągnął w bok jedną rękę, w ogóle na nas nie patrząc. Brutal
wziął ją i szybko uścisnął. Delacroix spojrzał na niego i lekko
się uśmiechnął. - Nous voyons... - zaczął i urwał. A potem z
widocznym wysiłkiem przerzucił się z powrotem na angielski. -
Możemy już iść, szefie Howell i szefie Edgecombe. Pogodziłem się
z Bogiem. - To dobrze - powiedziałem, zastanawiając się, czy
pogodzi się z Bogiem za dwadzieścia minut, po drugiej stronie...
Miałem nadzieję, że jego ostatnia modlitwa została wysłuchana i
że Matka Boska będzie modlić się za niego z całego serca i duszy,
ponieważ Eduard Delacroix, gwałciciel i morderca, potrzebował
teraz wszystkich modlitw, jakie mógł zebrać. Na dworze zagrzmiał
kolejny piorun. - Chodź, Del. Już niedaleko.
- To świetnie, szefie, naprawdę świetnie. Bo już się nie boję.
Mimo tych słów widziałem w jego oczach, że - Ojcze Nasz czy nie
Nasz, Zdrowaś Mario czy nie Zdrowaś - nie mówi prawdy.
Przemierzając ostatnie jardy zielonego dywanu i pochylając głowę
w drzwiach prawie wszyscy się boją. - Stań na dole, Delacroix -
mruknąłem cicho, kiedy wszedł do szopy, ale było to polecenie,
którego wcale nie musiałem mu dawać. Rzeczywiście zatrzymał się
na dole, stanął jak wryty, a spowodował to widok Percy'ego
Wetmore'a, który czekał na niego na podwyższeniu, mając przy
lewej nodze wiadro z gąbką, a tuż za prawym biodrem telefon
łączący z gubernatorem. - Non - szepnął Del niskim strwożonym
głosem. - Nie, tylko nie on! - Ruszaj - zareagował Brutal. - Nie
spuszczaj po prostu z oczu mnie i Paula. Zapomnij, że on tutaj
jest. -  Ale...
Ludzie odwrócili się w naszą stronę, lecz ja przesunąłem się
trochę do przodu i zdołałem złapać Delacroix pod lewy łokieć, tak
że nikt tego nie zauważył. - Spokojnie - wymamrotałem tak cicho,
że usłyszeć mnie mógł tylko Del... i być może Brutal. - Większość
tych ludzi będzie pamiętała sposób, w jaki odszedłeś, więc pokaż
im, na co cię stać. W tej samej chwili nad naszymi głowami
zahuczał najgłośniejszy do tej pory piorun, tak głośny, że
wprawił w wibrację blaszany dach szopy. Percy podskoczył, jakby
go ktoś potrącił, i Del parsknął pogardliwym śmiechem. - Zaraz
znowu zleje się w portki - stwierdził i wyprężył pierś. -
Chodźmy. Miejmy to już za sobą. Zbliżyliśmy się do podwyższenia.
Delacroix zerkał nerwowo w stronę świadków - tym razem było ich
około dwudziestu pięciu - ale Brutal, Dean i ja nie spuszczaliśmy
oczu z krzesła. Wszystko wydawało mi się w porządku. Podniosłem
kciuk i posłałem pytające spojrzenie Percy'emu, który skrzywił
lekko wargę, jakby chciał powiedzieć: "Co to znaczy, czy wszystko
w porządku? Jasne, że tak". Miałem nadzieję, że się nie myli.
Kiedy Delacroix dotarł do podwyższenia, Brutal i ja ujęliśmy go
instynktownie pod łokcie. Podest miał tylko osiem cali wysokości,
nie więcej, ale zdziwilibyście się, ilu z nich, nawet
największych twardzieli, potrzebowało pomocy przy pokonaniu tego
ostatniego stopnia w swoim życiu. Del poradził sobie jednak
całkiem dobrze. Zatrzymał się na chwilę przed krzesłem (celowo
nie patrząc na Percy'ego), a potem autentycznie do niego
przemówił, tak jakby się przedstawiał. -  C'est moi - oznajmił.
Percy wyciągnął rękę w jego stronę, ale Delacroix sam się obrócił
i usiadł. Przykląkłem z jego lewej, a Brutal z prawej strony.
Osłaniając krocze i gardło w sposób, jaki już opisywałem,
rozchyliłem klamrę tak, że jej otwarte szczęki objęły białą nogę
Francuza tuż nad kostką. Ponownie zagrzmiało i przeszedł mnie
dreszcz. Pot zalewał mi oczy. Mouseville, tłukło mi się po
głowie, nie wiadomo dlaczego. Mouseville, z biletami po dziesięć
centów dla dorosłych i po dwa dla dzieciaków, które będą oglądać
Pana Dzwoneczka w jego szklanym domku. Klamra nie chciała się
zatrzasnąć. Słyszałem, jak Del łapie kurczowo powietrze. Płuca,
które za niecałe cztery minuty miały stać się zwęglonymi workami,
starały się dotrzymać kroku oszalałemu ze strachu sercu. To, że
Delacroix zabił pół tuzina osób, wydawało się w tej chwili
najmniej ważną sprawą. Nie chcę się tutaj wypowiadać na temat
dobra i zła, stwierdzam po prostu, jak było. - Co się dzieje? -
zapytał szeptem Dean, klękając koło mnie. - Nie mogę... -
zacząłem i w tej samej chwili klamra zamknęła się z głośnym
trzaskiem. Jej szczęki musiały przyciąć skórę Delowi, bo skrzywił
się i cicho syknął. - Przepraszam - szepnąłem. - Nic nie szkodzi,
szefie - uspokoił mnie. - Będzie bolało tylko przez minutę. Przy
klamrze Brutala zamontowana była elektroda i jej zapięcie zawsze
trwało trochę dłużej, w związku z czym podnieśliśmy się z klęczek
prawie jednocześnie. Dean unieruchomił lewą, a Percy prawą rękę
Delacroix. Byłem gotów interweniować, gdyby Percy potrzebował
pomocy, ale poradził sobie z klamrą lepiej niż ja ze swoją.
Widziałem, że Del cały dygocze, tak jakby już teraz płynął przez
niego lekki prąd. Czułem także zapach jego potu. Kwaśny i
intensywny niczym woń sosu do marynat. Dean dał Percy'emu znak
głową. Percy spojrzał przez ramię - zobaczyłem miejsce na
podbródku, w którym zaciął się tego dnia przy goleniu - i
powiedział niskim zdecydowanym głosem: -  Przerzuć na jedynkę!
Rozległ się szum, podobny do tego, jaki wydaje stara lodówka, i
rozjaśniły się nieco żarówki wiszące pod stropem szopy.
Usłyszałem kilka westchnień i wypowiedzianych półgłosem uwag. Del
wyprostował się na krześle i zacisnął palce na dębowych poręczach
tak mocno, aż pobielały mu kłykcie. Oczy latały mu na wszystkie
strony i zaczął jeszcze szybciej oddychać. - Spokojnie - mruknął
Brutal. - Spokojnie, Del, świetnie ci idzie. Trzymaj się,
świetnie ci idzie. Hej, kochani, przeleciała mi przez głowę myśl.
Zobaczcie, co potrafi zrobić Pan Dzwoneczek! Nad naszymi głowami
ponownie huknął piorun. Percy dał krok w przód i wypiął dumnie
pierś. To był jego wielki dzień. Stał na środku sceny, w niego
wpatrzone były oczy wszystkich. Wszystkich z wyjątkiem jednej
osoby. Delacroix zobaczył, kto przed nim stoi, i spuścił wzrok.
Dałbym sobie rękę uciąć, że Percy sypnie się, kiedy będzie musiał
wypowiedzieć w obecności świadków swoją kwestię, on jednak
wygłosił ją bez zająknięcia, niesamowicie spokojnym głosem. -
Eduardzie Delacroix, na mocy werdyktu wydanego przez równych ci
stanem przysięgłych oraz prawomocnego wyroku sędziego zostałeś
skazany na śmierć na krześle elektrycznym. Niech Bóg ma w opiece
mieszkańców tego stanu. Czy masz coś do powiedzenia przed
wykonaniem wyroku? Del próbował coś powiedzieć, ale z jego gardła
wydobył się tylko strwożony szept, składający się z samych
samogłosek. W kącikach ust Percy'ego ukazał się pogardliwy
uśmiech i miałem ochotę położyć go trupem. Ale Del oblizał wargi
i spróbował ponownie. - Przepraszam za to, co zrobiłem -
powiedział. - Oddałbym wszystko, żeby cofnąć wskazówki zegara,
ale nikt tego nie potrafi. Więc teraz... - Nad naszymi głowami
eksplodował piorun. Del podskoczył w górę na tyle, na ile
pozwalały mu klamry. Oczy wychodziły mu z orbit i miał spoconą
twarz. - Więc teraz płacę swoją cenę. Niech Bóg mi wybaczy. -
Oblizał ponownie wargi i spojrzał na Brutala. - Nie zapomnijcie
o swojej obietnicy - dodał szeptem, który przeznaczony był tylko
dla nas. - Nie martw się, nie zapomnimy - powiedziałem i
poklepałem go po zimnej jak glina ręce. - Pan Dzwoneczek pojedzie
do Mouseville... - Takiego wała - mruknął Percy, prawie nie
poruszając ustami, niczym stary garownik, i zapinając pas na jego
piersi. - Nie ma w ogóle takiego miejsca. Ci faceci wymyślili tę
bajeczkę, żebyś się grzecznie zachowywał. Pomyślałem, że
powinieneś o tym wiedzieć, pedale. Jakaś iskierka w oczach Dela
powiedziała mi, że gdzieś w głębi duszy dawno podejrzewał, że go
nabieramy... ale gdyby mu pozwolono, dałby się oszukiwać do
samego końca. Popatrzyłem z osłupieniem i wściekłością na
Percy'ego, który odpowiedział mi hardym spojrzeniem. Możesz mnie
teraz pocałować, mówiły jego oczy. I miał oczywiście rację. Nie
mogłem nic zrobić, nie w obecności świadków, nie z siedzącym na
krześle Delacroix, który znajdował się w obliczu śmierci. W tej
chwili mogliśmy tylko kontynuować to, co zaczęliśmy. Percy zdjął
kaptur z haczyka i włożył go Delowi na głowę, naciągając materiał
pod wystający podbródek małego Francuza, żeby odsłonić otwór na
górze. Następną czynnością było wyjęcie gąbki z wiadra i
wsunięcie jej do kasku i właśnie w tym momencie Percy po raz
pierwszy odszedł od ustalonego porządku: zamiast pochylić się i
wyciągnąć gąbkę z wiadra, zdjął stalowy kask z oparcia krzesła
i pochylił się, trzymając go w rękach. Innymi słowy, zamiast
podnieść gąbkę do kasku - co byłoby bardziej naturalne - pochylił
się z kaskiem do gąbki. Powinienem się domyślić, że coś jest nie
w porządku, lecz byłem zbyt zdenerwowany. Podczas tej egzekucji
kompletnie nie kontrolowałem sytuacji. Co się tyczy Brutala, w
ogóle nie patrzył na Percy'ego - ani w chwili kiedy Percy
pochylił się nad wiadrem (obracając się, żeby częściowo zasłonić
przed nami to, co robi), ani kiedy wyprostował się i odwrócił do
Dela, z kaskiem, w którym tkwiła już brązowa okrągła gąbka.
Brutal patrzył na materiał, który zasłaniał twarz Dela. Patrzył,
jak na czarnej jedwabnej masce ukazywał się owal jego otwartych
ust, a potem materiał ponownie podnosił się przy wydechu. Na
czole i skroniach Brutala, tuż nad linią włosów pojawiły się
wielkie krople potu. Nigdy przedtem nie widziałem, żeby pocił się
podczas egzekucji. Stojący za nim Dean sprawiał wrażenie
zdezorientowanego i chorego - wyglądał, jakby z trudem
powstrzymywał się przed zwróceniem kolacji. Wszyscy wyczuwaliśmy,
że coś jest nie w porządku, teraz to wiem, lecz nie mieliśmy
pojęcia co. Nikt z nas nie wiedział wtedy o pytaniach, jakie
Percy zadał Jackowi Van Hayowi. Było ich wiele, ale podejrzewam,
że większość stanowiła zasłonę dymną. To, co interesowało
Percy'ego... moim zdaniem interesowała go tylko gąbka. Jaką
spełnia funkcję? Dlaczego trzeba ją zamoczyć w słonej wodzie...?
Co się dzieje, jeśli się tego nie zrobi? Co się stanie, jeśli
gąbka będzie sucha?
Percy nałożył kask na głowę Dela. Mały Francuz ponownie
podskoczył i zajęczał, tym razem głośniej. Kilku świadków
poruszyło się niespokojnie na rozkładanych krzesłach. Dean zrobił
krok do przodu, chcąc pomóc Percy'emu zapiąć pasek pod brodą, ale
ten dał mu znak, żeby się zatrzymał. Dean pozostał na miejscu,
a potem zgarbił się lekko i skrzywił, kiedy ścianami szopy
wstrząsnął kolejny grom. Chwilę później o dach zabębniły pierwsze
krople deszczu; brzmiało to, jakby ktoś rzucał pełne garście
orzeszków na tarę do prania. Słyszeliście na pewno, jak ludzie
opowiadają, że "zastygła im krew w żyłach"? Jasne. Wszyscy to
słyszeliśmy, ale ja poczułem, że dzieje się ze mną coś podobnego
tylko raz, mniej więcej dziesięć sekund po godzinie dwunastej
tamtej burzliwej nocy w październiku tysiąc dziewięćset
trzydziestego drugiego roku. Nie sprawił tego wyraz jadowitego
triumfu na twarzy Percy'ego, kiedy odsunął się od zakapturzonej
skrępowanej postaci, która siedziała na Starej Iskrówie; sprawiło
to coś, co powinienem był zobaczyć, a czego nie zobaczyłem. Po
policzkach Dela nie ściekała płynąca spod kasku woda. Wtedy
dopiero się zorientowałem. - Eduardzie Delacroix - powiedział
Percy - zgodnie z prawem tego stanu przez twoje ciało popłynie
teraz prąd elektryczny, co spowoduje zgon. Popatrzyłem na Brutala
w udręce, przy której moja infekcja dróg moczowych wydawała się
błaha jak stłuczony palec. "Gąbka jest sucha", szepnąłem
bezgłośnie, ale on potrząsnął głową, nie rozumiejąc, o co mi
chodzi, i dalej patrzył na czarną jedwabną maskę, która zapadała
się i podnosiła w rytmie ostatnich oddechów Francuza. Chciałem
wziąć Percy'ego pod łokieć, ale on się odsunął, posyłając mi
jednocześnie spłoszone spojrzenie. Trwało tylko sekundę, lecz
powiedziało mi wszystko. Powtarzał później swoje kłamstwa i
półprawdy i różni ważni ludzie na ogół mu wierzyli, ale ja
wiedziałem swoje. Percy był zdolnym uczniem, gdy robił coś, na
czym mu zależało - odkryliśmy to podczas prób. Uważnie słuchał
Jacka Van Haya, kiedy ten wyjaśniał mu, jak zmoczona w słonej
wodzie gąbka przewodzi prąd, ukierunkowując go i zmieniając
ładunek w rodzaj wycelowanego w mózg elektrycznego pocisku. O
tak, Percy dokładnie wiedział, co robi. Uwierzyłem mu chyba, gdy
twierdził później, że nie zdawał sobie sprawy, do czego to
doprowadzi, lecz to nie kwalifikuje się nawet do umieszczenia w
rubryce dobrych intencji, nieprawdaż? Nie sądzę. Jedyne, co
mogłem w tym momencie zrobić, to wrzasnąć w obecności zastępcy
dyrektora i wszystkich świadków do Jacka Van Haya, żeby nie
włączał prądu. Gdybym miał pięć sekund, być może tak właśnie bym
postąpił, ale Percy nie dał mi nawet pięciu sekund. - Niech Bóg
zmiłuje się nad twoją duszą - zwrócił się do przerażonej,
zdyszanej postaci na krześle elektrycznym, a potem spojrzał w
stronę prostokątnej drucianej siatki, za którą stali Harry i
Jack, ten ostatni z ręką na przełączniku oznaczonym napisem:
SUSZARKA MABEL. Po prawej stronie siatki stał doktor, wbijając
oczy w czarną torbę stojącą między stopami, tak samo cichy i
skromny jak zawsze. - Wrzuć na dwójkę! Z początku nic nie
odbiegało od normy - buczenie stało się tylko nieco głośniejsze
niż przedtem, a ciało Delacroix skoczyło do przodu, kiedy prąd
poraził jego mięśnie. Później sprawy przybrały zły obrót.
Buczenie przestało być jednostajne; jego ton zaczął się podnosić
i opadać. Towarzyszył mu teraz głośny trzask, jakby ktoś zgniatał
w dłoni celofan. Poczułem jakiś potworny odór, ale dopiero widząc
wydobywające się spod kasku niebieskie smugi dymu, uprzytomniłem
sobie, że to palą się włosy i koralowa gąbka. Dym smużył się
także z otworu na szczycie kasku, przez który przechodził kabel.
Delacroix zaczai dygotać i kręcić się na krześle. Jego
zakapturzona głowa latała na wszystkie strony, jakby chciała
wyrazić stanowczy protest. Unieruchomione klamrami nogi
podrygiwały w górę i w dół. Na dworze znowu zagrzmiało i zaczęło
mocniej padać. Popatrzyłem na Deana Stantona, który odpowiedział
mi przerażonym spojrzeniem. Spod kasku Dela dobiegł stłumiony
trzask, zupełnie jakby szyszka eksplodowała w ognisku. Widziałem,
że dym uchodzi teraz także przez kaptur, sącząc się małymi
strużkami. Skoczyłem w stronę nastawni, ale nim zdążyłem otworzyć
usta, Brutus Howell złapał mnie za rękę tak mocno, aż zamrowiło
mnie pod łokciem. Był blady jak kreda, ale całkowicie opanowany.
- Nie każ Jackowi wyłączać - powiedział półgłosem. - Cokolwiek
chcesz zrobić, nie każ mu wyłączać. Jest już za późno. Świadkowie
nie słyszeli z początku krzyków Dela. Deszcz bębnił w blaszany
dach, a huk piorunów zlewał się ze sobą. Lecz ci z nas, którzy
stali na podwyższeniu, słyszeli je całkiem wyraźnie - dobiegający
spod dymiącego kaptura zdławiony skowyt bólu, odgłos, jaki może
wydawać zwierzę kaleczone przez snopowiązałkę. Buczenie
elektryczności było teraz nierówne i głośne; co jakiś czas
przerywały je trzaski podobne do tych, które słychać w radiu
podczas zakłóceń atmosferycznych. Delacroix kołysał się na
krześle niczym dzieciak urządzający dziką awanturę. Podwyższenie
zadygotało nagle, a on skoczył do przodu z taką siłą, że o mało
nie zerwał krępujących go pasów. Prąd również wykręcał go na
wszystkie strony i usłyszałem głośne chrupnięcie, kiedy kość
prawego ramienia złamała się lub wypadła z panewki. Zabrzmiało
to, jakby ktoś rozbijał wielkim młotem drewnianą skrzynię.
Spodnie pociemniały mu w kroczu, a potem zaczął wydawać z siebie
straszliwe, podobne do szczurzych pisków dźwięki, które słychać
było wyraźnie mimo padającej ulewy. -  Co się z nim, do diabła,
dzieje? - zawołał ktoś.
-  Czy te klamry go utrzymają?
-  Chryste Panie, co za smród! Fuj!
-  Czy to normalne? - zapytała jedna z kobiet.
Delacroix kolebał się w przód i w tył, w przód i w tył. Percy
gapił się na niego z rozdziawioną szeroko gębą. Spodziewał się
czegoś ciekawego, to jasne, jednak z całą pewnością nie tego.
Jedwabny materiał na twarzy Delacroix zajął się ogniem. Do odoru
palących się włosów i gąbki doszedł smród pieczonego mięsa.
Brutal złapał wiadro, w którym była gąbka - teraz oczywiście
puste - i ruszył szybkim krokiem w stronę zlewu zamontowanego w
rogu szopy. - Czy nie powinienem wyłączyć prądu, Paul? - zawołał
przez siatkę Van Hay. Był zupełnie zdezorientowany. - Czy nie
powinienem... - Nie! Nie wyłączaj, na litość boską, nie wyłączaj!
- wrzasnąłem. Brutal zrozumiał to pierwszy, ale mnie też nie
zajęło to dużo czasu: musieliśmy doprowadzić wszystko do końca.
Bez względu na to, co zamierzaliśmy robić dalej w życiu, jedno
nie ulegało kwestii: musieliśmy skończyć z Delacroix. - Zostaw
to wiadro! - krzyknąłem do Brutala, nie zwracając uwagi na ludzi,
którzy rozmawiali teraz głośno za naszymi plecami. Kilka osób
wstało z krzeseł, a jedna czy dwie zaczęły krzyczeć. - Nie lej
wody! Nie lej wody! Zwariowałeś? Brutal odwrócił się w moją
stronę i dotarło do niego, co mówię. Chciał oblać wodą człowieka,
przez którego płynął prąd. No tak. Świetny pomysł. Rozejrzał się
dookoła, zobaczył chemiczną gaśnicę i złapał ją zamiast wiadra.
Mądry chłopak. Kaptur zsunął się z twarzy małego Francuza,
odsłaniając rysy ciemniejsze niż u Johna Coffeya. Jego oczy,
będące w tej chwili tylko zdeformowanymi kulkami białej galarety,
wypłynęły z oczodołów na policzki. Rzęsy zniknęły i kiedy na
niego patrzyłem, ogniem zajęły się powieki. Dym wydobywał się
spod otwartego kołnierzyka koszuli, a potem ona też zaczęła
płonąć. I wciąż słychać było to wibrujące buczenie, od którego
pękał mi łeb. Wydaje mi się, że taki albo podobny dźwięk
rozbrzmiewa w głowach szaleńców. Dean skoczył do przodu,
wyobrażając sobie chyba, że ugasi gołymi rękoma płonącą koszulę
Dela, ale szarpnąłem go do tyłu tak mocno, że o mało się nie
przewrócił. Dotykanie Delacroix byłoby teraz niczym skok na druty
wysokiego napięcia. Nie oglądałem się za siebie, gdzie rozpętało
się chyba prawdziwe piekło. Słyszałem łoskot przewracanych
krzeseł i krzyk ludzi. - Przestańcie, przestańcie, czy nie
widzicie, że on ma już dosyć?! - wrzeszczała jedna z dwóch
kobiet. Curtis Andersen złapał mnie za ramię i pytał, co się na
litość boską dzieje, co się dzieje i dlaczego nie każę Jackowi
wyłączyć prądu. - Bo nie mogę - odparłem. - Zaszliśmy zbyt
daleko, żeby się cofnąć, nie widzisz? Za kilka sekund i tak
będzie po wszystkim. A jednak minęły jeszcze co najmniej dwie
minuty, zanim było po wszystkim, najdłuższe dwie minuty w moim
życiu. Delacroix był chyba prawie do samego końca przytomny.
Krzyczał, dygotał i kołysał się na boki. Dym szedł z jego nozdrzy
i ust, które przybrały głęboki fioletowy kolor dojrzałych śliwek.
Guziki koszuli stopiły się albo poodpadały. Podkoszulek nie zajął
się ogniem, lecz poczerniał i czuliśmy swąd włosów na jego
piersi. Za nami ludzie pchali się do drzwi niczym ogarnięte
paniką bydło. Nie mogli oczywiście się wydostać - byliśmy w końcu
w cholernym więzieniu - tłoczyli się więc koło wyjścia, podczas
gdy Delacroix smażył się ("Teraz się smażę, powtarzał stary Tu-
Tut, gdy robiliśmy próbę generalną przed Alanem Bitterbuckiem,
smażę się jak indyk w brytfannie"), a z nieba lał się deszcz i
waliły pioruny. W którymś momencie przypomniałem sobie o doktorze
i poszukałem go wzrokiem. Wcale nas nie opuścił. Leżał
nieprzytomny koło swojej czarnej torby. Brutal podszedł do mnie,
trzymając w ręku gaśnicę.
-  Jeszcze nie - powiedziałem.
- Wiem.
Rozejrzeliśmy się za Percym. Stał teraz prawie dokładnie za
Iskrówą, nieruchomy, z wybałuszonymi oczyma i palcem wciśniętym
w usta. Delacroix odchylił się w końcu do tyłu, a jego
zniekształcona spuchnięta głowa opadła na ramię. Wciąż wstrząsały
nim drgawki, ale takie drgawki widzieliśmy już wcześniej: to była
tylko elektryczność. Kask przechylił się na bakier. Kiedy go
zdejmowaliśmy, większa część skóry i wianuszek włosów zszedł
razem z nim, jakby ktoś przykleił je do metalu silnym klejem. -
Wyłączaj! - krzyknąłem do Jacka, gdy przez ponad trzydzieści
sekund dymiącą, przypominającą kształtem człowieka, zwęgloną
bryłą na krześle wstrząsał wyłącznie prąd elektryczny. Buczenie
natychmiast umilkło. Dałem głową znak Brutalowi, a on cisnął
gaśnicę w ramiona Percy'ego tak mocno, że ten o mało nie spadł
z podwyższenia. - Gaś! - rozkazał. - To w końcu twoje
przedstawienie, prawda? Percy rzucił mu spojrzenie, które było
jednocześnie mordercze i żałosne, a potem uzbroił gaśnicę,
podpompował ją i strzelił wielkim obłokiem białej piany w
człowieka na krześle. Zobaczyłem, jak noga Dęła drgnęła lekko,
kiedy piana dotknęła jego twarzy, i pomyślałem: "O nie, będziemy
musieli znowu dać mu kopa", ale konwulsje się nie powtórzyły.
Andersen zwrócił się do spanikowanych świadków i zaczął
tłumaczyć, że wszystko jest w porządku, że to tylko nagły wzrost
mocy spowodowany wyładowaniami elektrycznymi, i w ogóle nie ma
się czym przejmować. Za chwilę gotów był oznajmić, że to, co
czuli w nozdrzach - diabelska mieszanka spalonych włosów,
smażonego mięsa i świeżo upieczonego gówna prosto ze zwęglonych
kiszek Eduarda Delacroix - to perfumy Chanel No. 5. - Weź
słuchawki doktora - poleciłem Deanowi, kiedy z gaśnicy przestała
tryskać piana. Skazańca okrywał teraz biały całun i najgorszy
odór przytłumiła gorzka woń chemikaliów. - Panie doktorze? Czy
mógłbym...
- Nie przejmuj się doktorem, weź po prostu jego słuchawki.
Skończmy z tym... zabierzmy go stąd. Dean pokiwał głową.
"Skończmy z tym" i "zabierzmy go" były zdaniami, które w tym
momencie nadzwyczaj silnie do niego przemawiały. Przemawiały do
nas wszystkich. Pochylił się nad czarną torbą i zaczął w niej
grzebać. Doktor poruszył się raz i drugi, nie dostał więc chyba
zawału ani wylewu. To mnie ucieszyło. Martwił mnie sposób, w jaki
Brutal spoglądał na Percy'ego. - Idź do tunelu i zaczekaj przy
wózku - powiedziałem.
Percy przełknął ślinę.
- Posłuchaj, Paul. Nie wiedziałem...
- Zamknij się. Idź do tunelu i zaczekaj przy wózku. Natychmiast!
Przełknął jeszcze raz ślinę, skrzywił się, jakby go to zabolało,
a potem ruszył do drzwi prowadzących do tunelu. Idąc tulił w
rękach pustą gaśnicę niczym małe dziecko. Dean minął go, niosąc
mi słuchawki. Złapałem je i nałożyłem na uszy. Robiłem to
wcześniej w wojsku, a takich rzeczy, podobnie jak jazdy rowerem,
nigdy się nie zapomina. Starłem pianę z piersi Delacroix i
natychmiast musiałem powstrzymać torsje, widząc, jak wielki
gorący kawał skóry oderwał się od ciała w taki sam sposób, w jaki
skóra schodzi z... no, dobrze wiecie. Z usmażonego w brytfannie
indyka. - O mój Boże - usłyszałem za sobą płaczliwy głos, którego
nie rozpoznawałem. - Czy to się zawsze tak odbywa? Dlaczego nikt
mi nie powiedział? Nigdy bym tu nie przyszedł! Teraz już za
późno, przyjacielu, pomyślałem.
- Zabierzcie stąd tego człowieka - rzuciłem w stronę Deana,
Brutala i w ogóle każdego, kto akurat słuchał... ale powiedziałem
to dopiero wtedy, gdy byłem pewien, że nie wyrzygam się na
dymiącą pierś Delacroix. - Proszę cofnąć się do drzwi.
Zmobilizowałem wszystkie swoje siły i przyłożyłem dysk stetoskopu
do czerwonoczarnego surowego ciała, które odsłoniłem. Słuchając,
modliłem się, żeby nic nie usłyszeć i rzeczywiście nic nie
usłyszałem. -  Nie żyje - poinformowałem Brutala.
-  Chwała Bogu.
- Tak. Chwała Bogu.Ty i Dean przynieście nosze. Chcę go stąd jak
najszybciej zabrać.

5

Znieśliśmy zwłoki dwanaście schodków w dół i ułożyliśmy na wózku.
Bałem się, że ugotowane ciało odejdzie od kości - wciąż
pamiętałem o smażonym indyku starego Tu-Tuta - ale nic takiego
się oczywiście nie stało. Curtis Andersen został na górze i
uspokajał widzów - w każdym razie próbował ich uspokoić - tak
było lepiej, ponieważ nie widział, jak Brutal podnosi pięść na
Percy'ego, który stał zupełnie oszołomiony przy wózku. Złapałem
go za ramię i dobrze, że to zrobiłem. Dobrze dla Percy'ego, gdyż
Brutal zamierzał zadać cios o niemal dekapitującej sile, i dobrze
dla Brutala, bo gdyby ten cios doszedł celu, straciłby pracę i
być może sam wylądował w więzieniu. - Nie - powiedziałem.
- Co to znaczy "nie"? - zapytał rozjuszony Brutal. - Jak możesz
mówić "nie"? Widziałeś, co zrobił. O co ci chodzi? Chcesz
pozwolić, żeby w dalszym ciągu chroniły go jego koneksje? Po tym,
co uczynił? - Tak.
Brutal wlepił we mnie wzrok. Łzy stały mu w oczach z wściekłości.
- Posłuchaj mnie, Brutus. Jeśli go rąbniesz, najprawdopodobniej
wszyscy pójdziemy na zieloną trawkę. Ty, ja, Dean, Harry, może
nawet Jack Van Hay. Pozostali, na czele z Billem Dodge'em,
awansują o szczebel albo dwa wyżej, a zarząd więziennictwa
zatrudni trzech lub czterech bezrobotnych, żeby wypełnić wolne
miejsca na samym dole. Tobie może to nie przeszkadza, ale... -
W tym momencie wskazałem palcem Deana, który wpatrywał się w głąb
wyłożonego cegłami, ociekającego wodą tunelu. W dłoni trzymał
okulary i wydawał się prawie tak samo oszołomiony jak Percy. -
Ale co z Deanem? Ma dwoje dzieci. Jedno jest w szkole średniej,
drugie niedługo tam idzie. - Więc jak to się skończy? - zapytał
Brutal. - Pozwolimy, żeby uszło mu to płazem? - Nie wiedziałem,
że gąbka powinna być mokra - oświadczył cichym mechanicznym
głosem Percy. Była to bajeczka, którą wymyślił oczywiście
wcześniej, planując złośliwy figiel, a nie kataklizm, który
obejrzeliśmy przed chwilą. - Podczas prób nigdy nie była mokra. -
 Och, ty skurwielu... - zawołał Brutal, ruszając w jego stronę.
Ponownie złapałem go za rękę i odciągnąłem do tyłu. Ktoś schodził
na dół. Podniosłem wzrok, bojąc się, że zobaczę Curtisa
Andersona, ale to był tylko Harry Terwilliger. Miał białe jak
papier policzki i fioletowe wargi, jakby przed chwilą jadł
jagodziankę. - Na litość boską, Brutal - powiedziałem. -
Delacroix nie żyje, nic tego nie zmieni, a Percy nie jest tego
wart. Czy w tamtym momencie zaświtał mi w głowie ten plan?
Przyznam, że długo się nad tym zastanawiałem. Zastanawiałem się
przez wszystkie te lata i nigdy nie znalazłem satysfakcjonującej
odpowiedzi. Przypuszczam, że nie ma to większego znaczenia.
Mnóstwo rzeczy nie ma większego znaczenia, nie przeszkadza to
jednak ludziom długo się nad nimi zastanawiać. - Mówicie o mnie,
jakbym był meblem - poskarżył się Percy. Wciąż był oszołomiony
i zdyszany, jak człowiek, którego ktoś uderzył mocno w żołądek,
ale powoli dochodził do siebie. - Jesteś meblem, Percy.
- Hej, nie możesz...
Z najwyższym wysiłkiem powstrzymałem się, żeby samemu go nie
kropnąć. Woda kapała głośno z ceglanego stropu; nasze
powykrzywiane cienie tańczyły na ścianach niczym cienie w tym
opowiadaniu Edgara Allana Poe o wielkiej małpie z Rue Morgue.
Zagrzmiał piorun, lecz tu na dole jego dźwięk był stłumiony. -
Chcę od ciebie usłyszeć tylko jedno, Percy - powiedziałem. - Że
jutro, tak jak obiecałeś, złożysz podanie o przeniesienie do
Briar Ridge. - Możesz się o to nie martwić - oświadczył ponuro.
Zerknął na okrytą prześcieradłem postać na wózku, uciekł w bok
oczyma, przez chwilę patrzył na mnie, a potem ponownie odwrócił
wzrok. - Tak będzie najlepiej. W innym wypadku mógłbyś poznać
Dzikiego Billa Whartona o wiele bliżej, niż masz na to ochotę -
stwierdził Harry. - Moglibyśmy się o to postarać - dodał po
krótkiej przerwie. Percy bał się nas i bał się prawdopodobnie
tego, co możemy mu zrobić, kiedy odkryjemy, że pytał Jacka Van
Haya, do czego służy gąbka i dlaczego moczymy ją zawsze w
solance, a jednak na wzmiankę o Whartonie w jego oczach pojawiło
się prawdziwe przerażenie. - Nie ośmieliłbyś się - szepnął.
- Owszem, ośmieliłbym się - odparł chłodno Harry. - I wiesz co?
Uszłoby mi to na sucho. Ponieważ udowodniłeś już, że w
postępowaniu z więźniami jesteś skrajnie nieostrożny. I
niekompetentny. Percy zacisnął pięści i zaróżowiły mu się lekko
policzki. - Nie jestem...
- Owszem, jesteś - oświadczył Dean, podchodząc bliżej.
Otoczyliśmy Percy'ego półkolem, odcinając mu drogę również w głąb
tunelu: tuż za nim stał wózek z ładunkiem dymiącego mięsa
przykrytego prześcieradłem. - Przed chwilą spaliłeś żywcem
Delacroix. Czy to nie jest przejaw skrajnej niekompetencji? Percy
zamrugał oczyma. Miał zamiar bronić się, udając niewiedzę, teraz
jednak zorientował się, że wpadł we własne sidła. Nie wiem, co
miał nam do powiedzenia, ponieważ w tej samej chwili u szczytu
schodów pojawił się Curtis Andersen. Zobaczyliśmy go i cofnęliśmy
się trochę, żeby nie sprawiać wrażenia, że grozimy Percy'emu. -
Co tu się, do kurwy nędzy, działo?! - ryknął Curtis. - Chryste
Panie, tam na górze jest zarzygana cała podłoga! I jak śmierdzi!
Kazałem staremu Tu-Tutowi i Magnussonowi otworzyć oboje drzwi,
ale mogę się założyć, że smród będzie się unosić przez pięć lat.
A ten dupek Wharton śpiewa już o tym piosenkę! Słyszę go! -
Potrafi czysto śpiewać? - zdziwił się Brutal. Wiecie, jak można
zapalić gaz świetlny jedną iskrą i nie zrobić sobie krzywdy,
jeśli jego stężenie nie jest w tym momencie zbyt wysokie? Tam na
dole zdarzyło się coś podobnego. Przez chwilę gapiliśmy się bez
słowa w Brutusa, a potem ryknęliśmy śmiechem. Piskliwy
histeryczny rechot obijał się o sklepienie mrocznego korytarza
niczym stado nietoperzy. Nasze cienie kołysały się i skakały po
ceglanych ścianach. Pod koniec przyłączył się do nas nawet Percy.
Po jakimś czasie umilkliśmy i wszyscy poczuliśmy się trochę
lepiej. Poczuliśmy się z powrotem normalni. - W porządku, chłopcy
- powiedział Anderson, ocierając chusteczką załzawione oczy i
tłumiąc wzbierający w gardle śmiech. - Co to było? - Egzekucja -
 odparł Brutal. Jego spokojny ton zaskoczył chyba Andersona, ale
nie zaskoczył mnie, przynajmniej nie tak bardzo; Brutal zawsze
potrafił szybko zmieniać nastrój. - Udana egzekucja. - Jak, na
litość boską, możesz nazywać udaną egzekucją tego rodzaju
fuszerkę? Niektórzy świadkowie nie będą mogli zasnąć przez cały
miesiąc! Ta stara gruba szantrapa nie zaśnie pewnie przez rok!
Brutal wskazał ręką wózek z trupem okrytym prześcieradłem. - Del
nie żyje, prawda? A co do pańskich świadków, większość opowie
jutro znajomym, że sprawiedliwości stało się zadość: Del spalił
żywcem parę osób, odpłaciliśmy mu więc pięknym za nadobne i
spaliliśmy żywcem jego. Tyle że to nie nam przypiszą całą
zasługę. Powiedzą, że byliśmy narzędziem w ręku Boga. Może tkwi
w tym zresztą ziarno prawdy. I chce pan wiedzieć, co jest w tym
najśmieszniejsze? Ich znajomi będą żałować, że się tu nie
pojawili. Mówiąc to posłał Percy'emu jednocześnie zgryźliwe i
pogardliwe spojrzenie. - I co z tego, jeśli nawet ich to trochę
ruszyło? - zapytał Harry. - Przybyli tutaj z własnej woli, nikt
ich nie ciągnął. - Nie wiedziałem, że gąbka ma być mokra -
powtórzył głosem robota Percy. - Nigdy nie moczyliśmy jej podczas
próby. Dean spojrzał na niego ze skrajnym obrzydzeniem.
- Ile lat sikałeś na deskę od sedesu, zanim ktoś wytłumaczył ci,
że trzeba ją podnieść? - zadrwił. Percy otworzył usta, żeby
odpowiedzieć, kazałem mu się jednak zamknąć. To dziwne, ale
posłuchał. - Percy zawalił sprawę. Oto, co się stało -
poinformowałem Curtisa, po czym odwróciłem się do Percy'ego, żeby
zaprzeczył. Nie zrobił tego, być może wyczytał w moich oczach,
że lepiej będzie, jeśli Anderson uwierzy, iż to, co się stało,
było wynikiem głupiego błędu, a nie celowego działania. Poza tym
słowa wypowiedziane tu, w tunelu, w ogóle nie miały znaczenia.
Dla niego i dla wszystkich ludzi jego pokroju znaczenie ma to,
co powiedzą grube szychy - ludzie, którzy pociągają za sznurki.
Dla Percych liczy się tylko to, co napiszą o tym w gazetach.
Anderson przyjrzał się niepewnym wzrokiem całej naszej piątce.
Popatrzył nawet na Dela, ale ten nie miał zamiaru się odzywać. -
 Przypuszczam, że mogło być gorzej - mruknął.
- Zgadza się - potwierdziłem. - Mógł w ogóle nie umrzeć.
Curtis zamrugał oczyma: ta możliwość nie przyszła mu najwyraźniej
do głowy. - Jutro chcę mieć na ten temat dokładny raport -
powiedział. - I żaden z was nie piśnie o tym ani słowa
dyrektorowi Mooresowi, zanim sam z nim nie porozmawiam.
Zrozumiano? Pokiwaliśmy raźnie głowami. Jeśli Curtis Anderson sam
chciał o tym opowiedzieć dyrektorowi, nie mieliśmy nic przeciwko
temu. - Żeby tylko żaden z tych cholernych pismaków nie napisał
o tym do gazety... - Nie zrobią tego - uspokoiłem go. - Jeśli
nawet spróbują, wydawcy nie skierują takiego materiału do druku.
To zbyt brutalne jak na rodzinne gusta. Ale oni nie spróbują,
mieliśmy tu dzisiaj samych weteranów. Wiedzą o tym tak samo
dobrze jak my. Anderson zastanawiał się nad tym przez chwilę, a
potem kiwnął głową i odwrócił się do Percy'ego. Na jego normalnie
sympatycznym obliczu pojawiło się obrzydzenie. - Jesteś głupim
dupkiem i nie mogę na ciebie patrzeć - oznajmił i widząc
osłupienie w oczach Percy'ego, pokiwał głową. - Jeśli jednak
powiesz któremuś ze swoich wysoko postawionych przyjaciół, co tu
ode mnie usłyszałeś, wyprę się tego w żywe oczy, a ci ludzie
staną za mną murem. Masz poważny problem, synu. Obrócił się na
pięcie i ruszył na górę.
- Curtis? - zawołałem, kiedy przeszedł cztery schodki.
Obejrzał się i podniósł brwi.
- Nie musisz się martwić o Percy'ego - powiedziałem. - Wkrótce
przechodzi do Briar Ridge. Czekają go tam ważniejsze obowiązki.
Prawda, Percy? - Wyjeżdża, kiedy tylko nadejdzie zgoda na jego
przeniesienie - dodał Brutal. - A dopóki nie nadejdzie, każdego
wieczoru będzie brał zwolnienie lekarskie - wtrącił Dean. To
oburzyło Percy'ego, który nie pracował w więzieniu wystarczająco
długo, żeby móc wziąć płatne zwolnienie. - Nawet o tym nie myśl -
 mruknął, piorunując wzrokiem Deana.


6

Mniej więcej o pierwszej piętnaście wróciliśmy na blok (z
wyjątkiem Percy'ego, któremu kazałem posprzątać szopę i który
bardzo się z tego powodu dąsał). Miałem napisać raport i
postanowiłem zrobić to przy biurku oficera dyżurnego; gdybym
zasiadł w bardziej wygodnym fotelu w gabinecie, pewnie zaraz bym
zasnął. Może się to wydać dziwne, zważywszy na to, że wszystko
wydarzyło się zaledwie przed godziną, ale czułem się tak, jakbym
od jedenastej wieczór przeżył trzy życia, wszystkie bez zmrużenia
oka. John Coffey stał w drzwiach swojej celi i łzy płynęły
ciurkiem z jego dziwnych nieobecnych oczu - niczym krew, która
sączy się z nie zagojonych, lecz jednocześnie bezbolesnych ran.
Wharton siedział na pryczy, kołysząc się i śpiewając nie całkiem
nonsensowną piosenkę, którą najwyraźniej sam ułożył. Z tego, co
pamiętam, brzmiała mniej więcej tak: Barbecue! Upiecz mu!
Różowe cuchnące fiu-fiu-fiu!
To nie Billy ani z Filadelfii Philly,
to nie był Jackie ani Roy!
To był mały konus, kawał muła,
o nazwisku Delacroix!
- Cicho, palancie - rzuciłem w jego stronę.
Wharton uśmiechnął się, odsłaniając sterczące w dziąsłach zepsute
zęby. Sam jeszcze nie umierał; był radosny jak skowronek i nogi
rwały mu się do tańca. - Wejdź tu do środka i mnie ucisz -
zaproponował wesoło, po czym zaintonował drugą zwrotkę Barbecue,
umieszczając w niej nie do końca przypadkowe słowa. Coś tam miał
pod sufitem, nie da się zaprzeczyć. Rodzaj surowej i zboczonej
inteligencji, na swój sposób jednak całkiem wybitnej. Podszedłem
do Johna Coffeya, który otarł łzy obiema dłońmi. Miał
zaczerwienione i spuchnięte oczy i sprawiał wrażenie skrajnie
zmęczonego. Nie miałem pojęcia, czym mógł się zmęczyć człowiek,
który chodził przez dwie godziny dziennie po spacerniaku, a poza
tym siedział albo leżał w swojej celi, ale nie wątpiłem w to, co
widzę. - Biedny Del - powiedział niskim ochrypłym głosem. -
Biedny stary Del. - Tak - odparłem. - Biedny stary Del. Ale ty
dobrze się czujesz, John? - Ma to już za sobą - stwierdził. - Del
ma to już za sobą. Prawda, szefie? - Tak. Odpowiedz na moje
pytanie, John. Nic ci nie jest?
- Del ma to już za sobą. Szczęściarz. Bez względu na to, jak to
się odbyło, to szczęściarz. Pomyślałem, że Delacroix mógł się z
nim w tej sprawie nie zgodzić, nie powiedziałem jednak tego na
głos. Rozejrzałem się po celi Coffeya. - Gdzie Pan Dzwoneczek?
- Uciekł tam - odparł John, wskazując w stronę izolatki.
- Pewnie niedługo wróci - stwierdziłem, kiwając głową.
A jednak nie wrócił; dni Pana Dzwoneczka na Zielonej Mili
dobiegły kresu. Jedynym śladem, na jaki po nim natrafiliśmy, było
to, co Brutal odnalazł tamtej zimy: kilka jaskrawo pokolorowanych
drzazg i zapach miętowego cukierka, wydobywający się z dziury w
belce. Miałem zamiar wrócić za biurko, lecz nie zrobiłem tego.
Popatrzyłem na Johna Coffeya, a on odwzajemnił moje spojrzenie,
jakby wiedział dobrze, o czym myślę. Powtarzałem sobie, żeby
odejść, dać sobie spokój i wrócić do mojego raportu, zamiast tego
wymówiłem jednak na głos jego imię i nazwisko. - Johnie Coffey.
- Tak, szefie - odparł od razu.
Czasami człowiek nie zazna spokoju, dopóki się czegoś nie dowie,
i tak właśnie ze mną wtedy było. Ukląkłem na jedno kolano i
zdjąłem z nogi but.


7

Kiedy wróciłem do domu, przestało padać i nad górami na północy
pojawił się spóźniony uśmiech księżyca. Senność opuściła mnie
wraz z odejściem burzy. Miałem jasny umysł i czułem na sobie
zapach Eduarda Delacroix. Pomyślałem, że mogę go czuć -
"barbecue, upiecz mu, różowe cuchnące fiu-fiu-fiu" - jeszcze
bardzo długo. Janice czekała na mnie, tak jak to robiła zawsze
w noc egzekucji. Nie chciałem mówić jej, co się stało - uważałem,
że nie ma sensu jej zadręczać - ale ona popatrzyła mi w twarz,
gdy wszedłem przez kuchenne drzwi, i nie miała zamiaru mi
darować. Usiadłem więc, wziąłem jej ciepłe dłonie w swoje
zziębnięte ręce (ogrzewanie w fordzie prawie nie działało, a
pogoda po burzy diametralnie się zmieniła) i opowiedziałem to,
co wydawało jej się, że chce wiedzieć. Mniej więcej w połowie
wybuchłem płaczem, co zupełnie mnie zaskoczyło. Było mi wstyd,
lecz tylko trochę; stało się to w końcu w jej obecności, a Janice
nigdy nie kazała mi płacić za chwile, gdy zachowywałem się nie
tak, jak powinien się zachowywać mężczyzna... jak w każdym razie
wydawało mi się, że powinien. Facet, który ma dobrą żonę, jest
najszczęśliwszym z bożych stworzeń, a ten, który jej nie ma,
należy moim zdaniem do najbardziej pokrzywdzonych przez los i
jedyną pociechę może stanowić dla niego to, że nie wie, jak
bardzo jest biedny. Płakałem, a ona przycisnęła moją głowę do
piersi i kiedy minęła moja własna burza, poczułem się trochę
lepiej. I sądzę, że wtedy po raz pierwszy zaświtał mi w głowie
ten pomysł. Nie chodzi mi o but. But był z tym związany, ale
tylko częściowo. W tamtym momencie uświadomiłem sobie po prostu
pewną dziwną rzecz: że John Coffey i Melinda Moores mimo różnego
wzrostu, płci i koloru skóry mają takie same oczy: udręczone,
smutne i odległe. Oczy, które umierają. - Chodź do łóżka -
powiedziała w końcu moja żona. - Chodź ze mną do łóżka, Paul.
Zrobiłem to i pokochaliśmy się, a kiedy było już po wszystkim,
Janice zasnęła. Leżąc tam, patrząc na uśmiechnięty księżyc i
słuchając tykania ścian (nareszcie się kurczyły, wymieniając
letnie ciepło na jesienny chłód), pomyślałem o Johnie Coffeyu.
"Pomogłem myszy Dela", powiedział. "Pomogłem Panu Dzwoneczkowi.
To cyrkowa mysz". Jasne. Może wszyscy byliśmy cyrkowymi myszami,
biegającymi w kółko i nie zdającymi sobie prawie sprawy, że Bóg
wraz ze swymi niebieskimi zastępami obserwuje nas w naszych
bakelitowych domkach. Przespałem się trochę, kiedy zaczęło świtać
- przez dwie, może trzy godziny. Drzemałem w sposób, w jaki śpię
teraz zawsze w Georgia Pines i w jaki prawie nigdy nie spałem w
tamtych czasach - co chwila budząc się i ślizgając na pograniczu
jawy. Zasypiając rozmyślałem o świątyniach mojej młodości. Ich
nazwy zmieniały się w zależności od kaprysu mojej matki i jej
sióstr, ale w gruncie rzeczy wszystkie były takie same, wszystkie
należały do Pierwszego Puszczańskiego Kościoła Czcicieli Jezusa,
Pana, który jest Naszą Ostoją. W cieniu ich przysadzistych
kwadratowych wież myśl o pokucie nachodziła nas tak często, jak
często odzywał się dzwon wzywający wiernych na nabożeństwo. Tylko
Bóg mógł wybaczyć grzechy, mógł wybaczyć i wybaczał, zmywając je
krwią swego umierającego ukrzyżowanego Syna, nie zwalniało to
jednak Jego dzieci z konieczności pokutowania za te grzechy (a
czasami nawet za proste błędy w rozumowaniu), kiedy to tylko
możliwe. Pokuta miała w sobie wielką moc: była zamkiem w
drzwiach, które zamykało się za przeszłością. Zasnąłem,
rozmyślając o puszczańskiej pokucie, o płonącym Eduardzie
Delacroix, który dosiadał błyskawicy, o Melindzie Moores i moim
wielkim pensjonariuszu z wiecznie wilgotnymi oczyma. Te myśli
dostały się do mojego snu. John Coffey siedział w nim na brzegu
rzeki, zanosząc swoje kretyńskie nieartykułowane skargi do
letniego nieba, podczas gdy pociąg towarowy na drugim brzegu
pędził bez końca w stronę zardzewiałego mostu przerzuconego przez
Trapingus River. Czarny mężczyzna trzymał w rękach zwłoki nagich
jasnowłosych dziewczynek. Jego wielkie brązowe dłonie zaciśnięte
były w pięści. Wszędzie dookoła cykały świerszcze i latały
muszki; w powietrzu huczał upał. W moim śnie podszedłem do niego,
ukląkłem i wziąłem za ręce. Jego dłonie otworzyły się i zdradziły
swoje sekrety. W jednej była pokolorowana na zielono, czerwono
i żółto szpulka. W drugiej but więziennego strażnika. - Nie
mogłem nic pomóc - powiedział John Coffey. - Próbowałem to
cofnąć, ale było już za późno. I tym razem, w moim śnie,
zrozumiałem go.


8

O dziewiątej rano, gdy piłem trzecią kawę na werandzie (Janice
nic nie mówiła, ale widziałem zmarszczkę dezaprobaty na jej
twarzy, kiedy przyniosła mi filiżankę), zadzwonił telefon.
Wszedłem do salonu, żeby go odebrać, i usłyszałem, jak
telefonistka mówi komuś, że linia jest zajęta. Życzyła mi
następnie przyjemnego dnia i wyłączyła się... taką w każdym razie
miałem nadzieję. Z telefonistkami nigdy nic nie wiadomo. Głos
Hala Mooresa wstrząsnął mną. Drżący i ochrypły, przypominał głos
zgrzybiałego starca. Dobrze, że wczoraj w tunelu nie podpadliśmy
Curtisowi Andersonowi, pomyślałem, i dobrze, że Curtis ma do
Percy'ego taki sam stosunek jak my. Człowiek, z którym
rozmawiałem, najprawdopodobniej nigdy nie wróci już do Cold
Mountain. - Słyszałem, że mieliście wczoraj w nocy kłopoty, Paul.
Słyszałem również, że spowodował je nasz przyjaciel, pan Wetmore.
- Rzeczywiście mieliśmy mały problem - przyznałem, przyciskając
słuchawkę do ucha i pochylając się do mikrofonu - ale zrobiliśmy,
co do nas należało. To najważniejsze. -  Tak. Oczywiście.
-  Czy mogę zapytać, kto doniósł?
Żeby przywiązać mu puszkę do ogona, dodałem w myśli.
- Możesz pytać, lecz nie powinno cię to w żadnym wypadku
obchodzić i dlatego niczego się ode mnie nie dowiesz. Ale kiedy
zadzwoniłem do sekretariatu, żeby zapytać, czy nie ma jakichś
wiadomości albo pilnych spraw, dowiedziałem się czegoś ciekawego.
- Tak?
- Wygląda na to, że na moje biurko trafiła prośba o
przeniesienie. Percy Wetmore chce jak najszybciej odejść do Briar
Ridge. Musiał napisać podanie jeszcze przed końcem wczorajszej
zmiany, nie sądzisz? - Chyba masz rację - odparłem.
- Normalnie kazałbym się tym zająć Curtisowi, ale biorąc pod
uwagę panującą ostatnio na bloku E atmosferę, poprosiłem Hannah,
żeby przywiozła mi je osobiście podczas przerwy na lunch.
Zgodziła się łaskawie to zrobić. Dam swoją aprobatę i dopilnuję,
żeby podanie wysłano dzisiaj po południu do stolicy stanu. Mam
nadzieję, że za miesiąc już go u nas nie będzie. A może nawet
wcześniej. Myślał, że się ucieszę, i miał do tego pełne prawo.
Oderwał się od ciężko chorej żony, żeby zająć się sprawą, której
sfinalizowanie mogło w innym wypadku potrwać pół roku, nawet ze
słynnymi koneksjami Percy'ego. Ja jednak upadłem na duchu. Cały
miesiąc! A może nie miało to w gruncie rzeczy większego
znaczenia. Tak czy inaczej osłabiło we mnie całkiem naturalną
chęć odłożenia na później pewnego ryzykownego przedsięwzięcia.
Ponieważ to, o czym myślałem, było naprawdę bardzo ryzykowne.
Czasami lepiej jest w takim momencie skoczyć głową w dół, zanim
człowiek straci odwagę. Jeśli musieliśmy się zająć Percym
(zakładając, że pozostali zaaprobują mój szalony plan, innymi
słowy, że będzie nas kilku), równie dobrze mogliśmy to zrobić tej
nocy. - Paul? Jesteś tam? - zapytał Hal. - Do diabła, urwało się
połączenie - dodał trochę ciszej, jakby doszedł do wniosku, że
mówi sam do siebie. -  Słyszę cię dobrze, Hal. To wspaniała
wiadomość.
- Tak - zgodził się i ponownie uderzyło mnie, jak stary jest jego
głos. Jak bardzo papierowy. - Wiem, co ci chodzi po głowie. Nie,
nie wiesz, dyrektorze Moores. Nigdy, nawet za milion lat tego nie
zgadniesz. - Myślisz, że nasz młody przyjaciel wciąż tu będzie,
kiedy przyjdzie czas na Coffeya. To prawda... jego egzekucja
odbędzie się chyba jeszcze przed Świętem Dziękczynienia... ale
Wetmore'a możesz umieścić w nastawni. Nikt nie będzie
protestował. On sam chyba najmniej. - Zrobię to - powiedziałem. -
 Jak się czuje Melinda?
Zapadła długa cisza - tak długa, że gdyby nie jego oddech,
mógłbym pomyśleć, że odłożył słuchawkę. Kiedy się w końcu
odezwał, miał znacznie cichszy głos. - Ona tonie - powiedział.
Tonie. Tego złowrogiego słowa starsi ludzie używali na określenie
osoby, która jeszcze nie umiera, lecz zaczyna rozstawać się z tym
światem. - Bóle głowy trochę osłabły... przynajmniej na razie,
ale nie może już chodzić bez pomocy, nie może niczego podnosić
i nie trzyma moczu podczas snu... - Nastąpiła kolejna pauza, a
potem jeszcze cichszym głosem Hal powiedział coś, co brzmiało jak
"ona bluzka". - Jaka bluzka, Hal? - zapytałem, marszcząc czoło.
Janice stanęła w drzwiach saloniku. Patrzyła na mnie i wycierała
ręce kuchenną ściereczką. - Ona bluzga - powtórzył głosem, w
którym złość walczyła ze łzami. - Aha. - Wciąż nie wiedziałem,
o co mu chodzi, ale nie miałem zamiaru tego wyjaśniać. Nie
musiałem; zrobił to za mnie. - Zachowuje się zupełnie normalnie,
opowiada o swoim ogródku, sukni, którą widziała w katalogu, albo
o tym, że słuchała w radiu Roosevelta i że facet ma piękny głos,
a potem, ni z tego, ni z owego zaczyna mówić najbardziej paskudne
rzeczy, najbardziej paskudne... słowa. Nie podnosi głosu. Byłoby
chyba lepiej, gdyby to robiła, bo wtedy... rozumiesz... wtedy...
- Bo wtedy nie przypominałaby tak bardzo tej Melindy, którą
znasz. - No właśnie - przytaknął wdzięczny, że mu
podpowiedziałem. - Ale kiedy słyszę, jak powtarza słodkim głosem
te słowa prosto z rynsztoka... wybacz, Paul. - Na chwilę umilkł
i usłyszałem, jak chrząka. A potem odezwał się ponownie, trochę
głośniej, lecz tak samo zrozpaczonym tonem. - Chce, żebym
sprowadził pastora Donaldsona, i wiem, że dodałby jej otuchy, ale
jak mogę go zaprosić? Co będzie, jeśli on siądzie razem z nią i
zacznie czytać Pismo Święte, a ona mu ubliży? Może to zrobić;
ubliżyła mi wczoraj wieczorem. "Możesz mi podać ten egzemplarz
»Liberty«, ty chuju złamany?", powiedziała. Skąd ona zna taki
język, Paul? Gdzie poznała takie słowa? - Nie wiem. Czy będziesz
w domu dziś wieczorem?
Kiedy czuł się dobrze i nie dręczył go smutek lub zmartwienie,
Hal Moores odznaczał się jadowitym i sarkastycznym poczuciem
humoru i myślę, że jego podwładni bali się tego sarkazmu bardziej
niż gniewu bądź pogardy. Jego kąśliwe uwagi, niecierpliwe i
często bezlitosne, potrafiły czasem zaboleć jak ukąszenie osy.
Coś podobnego spotkało mnie w tym momencie. Nie spodziewałem się
tego, ale właściwie mnie to ucieszyło. Wyglądało na to, że nie
poddał się jeszcze do końca. - Nie - odparł. - Zabieram Melindę
na tańce. Obrócimy się dwa razy, złapiemy za ręce i powiemy
skrzypkowi, że jest głupim kutasem. Zasłoniłem dłonią usta, żeby
stłumić śmiech. Na szczęście, szybko mi przeszło. - Przepraszam -
 powiedział. - Niewiele ostatnio spałem. Dlatego jestem taki
drażliwy. Oczywiście, że będziemy w domu. Czemu pytasz? - Tak
tylko.
- Nie zamierzasz chyba nas odwiedzić? Bo skoro miałeś dyżur
wczoraj, masz go i dzisiaj. Chyba że się z kimś zamieniłeś? -
Nie, nie zamieniłem się. Dziś wieczorem jestem na bloku. - Tak
czy owak, nie byłby to najlepszy pomysł ze względu na stan, w
jakim teraz się znajduje. - Chyba nie. Dziękuję za wiadomości.
- Nie ma za co. Módl się za moją Melindę, Paul.
Przyrzekłem, że będę się modlił, dodając w duchu, że być może
zrobię dla niej coś więcej. Bóg pomaga tym, którzy sami sobie
pomagają, powiadają w Kościele Czcicieli Jezusa, który jest Naszą
Ostoją. Odwiesiłem słuchawkę i spojrzałem na Janice. - Jak się
czuje Melly? - zapytała.
- Niedobrze.
Powtórzyłem jej, co usłyszałem od Hala, łącznie z tym, co
powiedział o przeklinaniu, pomijając jedynie chuja złamanego i
głupiego kutasa. Ona tonie, powtórzyłem na koniec słowa Hala i
Jan pokiwała ze smutkiem głową. A potem bacznie mi się
przyjrzała. - Co ty chcesz zrobić? Coś chcesz zrobić, coś niezbyt
mądrego, widzę to po twojej twarzy. Nie mogłem jej okłamać; coś
takiego było między nami wykluczone. Oświadczyłem po prostu, że
przynajmniej na razie nie powinna o niczym wiedzieć. - Czy możesz
wpaść przez to w kłopoty? - Nie wydawała się specjalnie
przerażona tą ewentualnością... bardziej zaciekawiona... i była
to jedna z rzeczy, które tak bardzo w niej kochałem. -  Może -
odparłem.
-  Czy to coś dobrego?
- Może - powtórzyłem, obracając jednym palcem korbkę telefonu i
przytrzymując palcem drugiej dłoni przycisk centrali. - Czy
chcesz, żebym zostawiła cię samego, kiedy będziesz dzwonił? -
zapytała. - Żebym była taka miła i wyniosła się stąd? Pozmywała
naczynia albo zrobiła coś na drutach? Pokiwałem głową.
-  Nie ująłbym tego w ten sposób, ale...
-  Czy ktoś przyjdzie dziś do nas na lunch, Paul?
-  Mam nadzieję, że tak - powiedziałem.


9

Skontaktowałem się z Brutalem i Deanem bez żadnego problemu,
ponieważ obaj mieli telefony. Dom Harry'ego nie był jeszcze
podłączony do centrali, ale miałem numer jego najbliższego
sąsiada. Harry zadzwonił po jakichś dwudziestu minutach,
komunikując z zakłopotaniem, że musi obciążyć mnie kosztami
rozmowy i obiecując, że "ureguluje wszystkie należności", gdy
tylko dostanę rachunek. Odparłem, że będziemy liczyć kurczaki,
kiedy się wyklują, tymczasem zaś zapraszam go na lunch. Przyjdą
Brutal i Dean, a Janice obiecała zrobić swoją słynną sałatkę z
kapusty... nie wspominając o jej jeszcze bardziej słynnym
jabłeczniku. - Tak po prostu na lunch? - zapytał ze sceptycyzmem
Harry. Przyznałem, że chcę z nimi o czymś porozmawiać, lepiej
będzie jednak nie wspominać o tym przez telefon. Harry zgodził
się przyjść. Odłożyłem słuchawkę na widełki, podszedłem do okna
i przez dłuższą chwilę dumałem, wyglądając na dwór. Chociaż przed
kilku godzinami wróciliśmy z nocnej zmiany, nie obudziłem ani
Brutala, ani Deana. Harry również nie sprawiał wrażenia świeżo
wyrwanego ze snu. Nie tylko ja miałem moralnego kaca po tym, co
stało się nocą. Biorąc pod uwagę mój szalony pomysł, nie było to
takie złe. Brutal, który mieszkał najbliżej, przybył kwadrans po
jedenastej. Dean zjawił się piętnaście minut później, a Harry -
ubrany w służbowy mundur - mniej więcej piętnaście minut po nim.
Janice podała nam w kuchni sandwicze z wołowiną, sałatkę z
kapusty i mrożoną herbatę. Zaledwie dzień wcześniej usiedlibyśmy
chętnie na werandzie i cieszyli się bryzą, ale po burzy
temperatura spadła o dobre piętnaście stopni i od gór wiał silny
wiatr. - Możesz z nami usiąść - zaproponowałem żonie.
- Nie sądzę, żebym chciała wiedzieć, co tam knujecie - odparła,
potrząsając głową. - Nie będę się tak martwić, jeśli pozostanę
w nieświadomości. Zjem coś w salonie. W tym tygodniu odwiedza
mnie panna Jane Austen, a to bardzo miła osoba. - Kto to jest
Jane Austen? - zapytał Harry po jej wyjściu. - To ktoś z twojej
rodziny? A może z rodziny Janice? Jakaś kuzynka? Ładna? - To
pisarka, ty tępaku - powiedział Brutal. - Nie żyje od czasu,
kiedy Betsy Ross wyszyła gwiazdy na pierwszym amerykańskim
sztandarze. - Aha - mruknął zakłopotany Harry. - Niewiele czytam.
Głównie podręczniki radiowe. - O czym myślisz, Paul? - zapytał
Dean.
- Przede wszystkim o Johnie Coffeyu i Panu Dzwoneczku. - Trochę
ich to zaskoczyło, zgodnie z moimi oczekiwaniami. Myśleli, że
chcę porozmawiać o Delacroix albo Percym. A może o jednym i
drugim. Spojrzałem na Deana i Harry'ego. - Ta historia z Panem
Dzwoneczkiem... to, co Coffey zrobił z myszą Francuza, zdarzyło
się bardzo szybko. Nie wiem, czy widzieliście, jak była
poharatana. Dean potrząsnął głową.
- Widziałem krew na podłodze - stwierdził.
Odwróciłem się do Brutala.
- Ten skurwysyn Percy rozdeptał ją na miazgę - powiedział po
prostu. - Powinna zdechnąć, lecz nie zdechła. Coffey coś z nią
zrobił. Jakoś ją uzdrowił. Wiem, że to brzmi niepoważnie, ale
widziałem to na własne oczy. - Uzdrowił również mnie - dodałem -
 i nie tylko to widziałem, ale poczułem. - Opowiedziałem im o
mojej infekcji dróg moczowych; o tym, jak wróciła, ile
przysporzyła mi cierpień (pokazałem przez okno stertę drewna, o
które musiałem się oprzeć tego ranka, gdy ból rzucił mnie na
kolana) i jak kompletnie ustąpiła, kiedy dotknął mnie Coffey.
Moja opowieść nie zajęła dużo czasu. Gdy skończyłem, przez chwilę
się zastanawiali, żując sandwicze. - Z ust wyszło mu coś
czarnego. Coś jakby robaki - powiedział w końcu Dean. - Zgadza
się - potwierdził Harry. - Na początku były czarne, ale potem
pobielały i zniknęły. - Rozejrzał się, marszcząc czoło. - Mam
wrażenie, że o wszystkim zapomniałem i dopiero ty odświeżyłeś mi
pamięć, Paul. Czy to nie śmieszne? - Nie ma w tym nic śmiesznego
ani dziwnego - wyjaśnił Brutal. - Myślę, że ludzie bardzo często
tak reagują, jeśli stykają się ze sprawami, których nie pojmują:
po prostu o nich zapominają. Niedobrze jest pamiętać o rzeczach,
które nie mają żadnego sensu. Co ty na to, Paul? Czy te robaki
pojawiły się także, kiedy ciebie wyleczył? - Tak. Myślę, że to
choroba... ból... cierpienie. Wchłania je, a potem wypuszcza z
powrotem na zewnątrz. - Gdzie umierają - uzupełnił Harry.
Wzruszyłem ramionami. Nie wiedziałem, czy umierają, czy nie, i
nie sądziłem, żeby to było takie ważne. - Czy wyssał to z ciebie?
- zapytał Brutal. - Bo z tej myszy jakby wyssał. To cierpienie.
Tę... no wiesz... śmierć. - Nie - odparłem. - Po prostu mnie
dotknął. I poczułem to. Rodzaj wstrząsu, podobny do
elektrycznego, tyle że bezbolesny. Ale ja nie umierałem. Byłem
tylko chory. Brutal pokiwał głową.
- Dotyk i oddech. Zupełnie jak w opowieściach tych krzykaczy,
którzy głoszą dobrą nowinę. - Módlmy się do Jezusa, Pan jest
naszą ostoją - powiedziałem. - Nie wiem, czy Pan Jezus ma z tym
coś wspólnego - stwierdził Brutal - ale John Coffey jest chyba
obdarzony szczególną mocą. - No dobrze - odezwał się Dean. -
Skoro twierdzicie, że wszystko to się wydarzyło, chyba w to
wierzę. Niezbadane są ścieżki opatrzności. Lecz co to ma
wspólnego z nami? To było zasadnicze pytanie, nieprawdaż? Wziąłem
głęboki oddech i powiedziałem im, co chcę zrobić. Słuchali bez
słowa. Nawet Brutal, który lubił czytać opowiadania o małych
zielonych ludzikach z kosmosu, zupełnie oniemiał. Tym razem,
kiedy skończyłem, zapadło jeszcze dłuższe milczenie i nikt nie
sięgał po sandwicze. - Jeśli nas złapią, Paul, stracimy robotę -
 odezwał się w końcu łagodnym i rozsądnym tonem Brutus Howell -
i będziemy mieli cholerne szczęście, jeśli na tym się skończy.
Wylądujemy najprawdopodobniej na państwowym wikcie w bloku A.
Będziemy szyli portfele i chodzili parami do łaźni. - To całkiem
możliwe - zgodziłem się.
- Rozumiem w pewnym stopniu, co czujesz - kontynuował Brutus. -
Znasz Mooresa lepiej od nas... jest nie tylko twoim szefem, ale
przyjacielem... i znasz chyba bardzo dobrze jego żonę. - Jest
najsłodszą kobietą na tej ziemi - powiedziałem. - On nie widzi
za nią świata. - My nie znamy jej tak dobrze jak ty i Janice -
odparł Brutal. - Na pewno byście ją polubili - stwierdziłem. -
Gdybyście znali tę kobietę, nim ta rzecz chwyciła ją w swoje
szpony, na pewno byście ją polubili. Melinda udziela się
społecznie, jest pobożna i życzliwa. A co więcej, jest wesoła.
W każdym razie była. Słuchając jej człowiek czasami zaśmiewał
się, aż łzy płynęły mu po policzkach. Ale nie dlatego chcę ją
uratować, jeśli to w ogóle możliwe. Chcę to zrobić, bo wszystkie
okropności, które się jej przytrafiły, to po prostu hańba. Hańba
dla oczu, dla uszu i dla duszy. - To bardzo szlachetnie z twojej
strony - mruknął Brutal - lecz nie wierzę, że akurat tak cię to
poruszyło. Myślę, że prawdziwym powodem jest to, co przydarzyło
się Delowi. Chcesz jakoś wyrównać rachunek. Miał rację. Jasne,
że miał. Znałem Melindę Moores lepiej niż oni, chyba jednak nie
aż tak bardzo, żeby narażać ich na utratę pracy... a być może
nawet wolności. Ich i oczywiście siebie. Miałem dwoje dorosłych
dzieci i nie chciałem, żeby pewnego pięknego dnia moja żona
musiała zawiadomić je, że ojciec stanie przed sądem oskarżony...
no właśnie, o co dokładnie? Nie bardzo wiedziałem.
Najprawdopodobniej o pomoc w ucieczce. Śmierć Eduarda Delacroix
była najszkaradniejszą, najpodlejszą rzeczą, jaką widziałem w
życiu - nie tylko w mojej pracy, ale w całym swoim życiu - i
ponosiłem za nią część winy. Wszyscy byliśmy winni, ponieważ
pozwoliliśmy Percy'emu Wetmore'owi kierować egzekucją wiedząc,
że zupełnie nie nadaje się do pracy na bloku E.
Podporządkowaliśmy się regułom gry. Współwinny był nawet dyrektor
Moores. "Ugotujecie mu jaja, bez względu na to, czy Wetmore
będzie, czy nie będzie wchodził w skład zespołu", powiedział i
być może było to słuszne, biorąc pod uwagę to, co zrobił mały
Francuz, w rezultacie jednak Percy ugotował mu nie tylko jaja;
w rezultacie wywalił mu gałki oczne z oczodołów i spalił całą
cholerną twarz. I dlaczego? Dlatego że Del był sześciokrotnym
mordercą? Nie. Dlatego że Percy zlał się w portki, a mały Francuz
miał czelność się z niego śmiać. Byliśmy współwinni potwornego
czynu, a Percy'emu miało to ujść na sucho. Czysty jak lilia
odchodził do Briar Ridge, gdzie czekał na niego cały dom
wariatów, na których mógł się wyżywać. Nie potrafiliśmy na to nic
poradzić, ale nie było być może za późno, aby zmyć trochę brudu
z własnych rąk. - W moim kościele nie nazywają tego wyrównaniem
rachunku, lecz pokutą - powiedziałem. - W gruncie rzeczy chodzi
o to samo. - Naprawdę sądzisz, że Coffey potrafi ją uratować? -
zapytał cichym przestraszonym głosem Dean. - Że... niby co?
Wyssie jej po prostu guza z głowy? Jakby to była pestka
brzoskwini? - Sądzę, że potrafi. Nie można mieć oczywiście
stuprocentowej pewności, ale po tym, co zrobił ze mną... i z
Panem Dzwoneczkiem... - Ta mysz była naprawdę ciężko poharatana -
 mruknął Brutal. - Ale czy on to zrobi? - zastanawiał się na głos
Harry. - Czy on to zrobi? - Jeśli tylko potrafi, na pewno to
zrobi - odparłem.
- Dlaczego? Przecież nawet jej nie zna!
- Ponieważ tym właśnie się zajmuje. Do tego powołał go Bóg.
Brutal udał, że rozgląda się dookoła, przypominając nam w ten
sposób, że o kimś zapomnieliśmy. - A co z Percym? Myślicie, że
nam na to pozwoli? - zapytał, a ja wyjaśniłem im wtedy, co mam
zamiar zrobić z Percym. Kiedy skończyłem, Harry i Dean spojrzeli
na mnie z osłupieniem.  Brutal nie mógł powstrzymać niechętnego
uśmiechu. - To szczyt bezczelności, bracie Paulu - stwierdził z
podziwem. - Z wrażenia zapiera mi dech. - Ale czy to nie jest coś
kapitalnego! - szepnął Dean, a potem roześmiał się głośno i
klasnął w dłonie niczym dziecko. - Hip hip hura i czuj czuj
czuwaj! Musicie zrozumieć, że Deana szczególnie zainteresowała
ta część mojego planu, która dotyczyła Wetmore'a; o mało nie
przejechał się na tamten świat, kiedy Percy nie ruszył małym
palcem w trakcie awantury z Whartonem. - Bardzo ładnie, ale co
będzie potem? - zapytał Harry. Powiedział to ponurym tonem, lecz
zdradzały go oczy; oczy człowieka, który chce, aby przekonano go,
że się myli. - Co będzie potem? - Powiadają, że trup nie opowie
już nikomu żadnej historii - mruknął Brutal i rzuciłem mu szybkie
spojrzenie, żeby upewnić się, że żartuje. - Moim zdaniem Percy
będzie trzymał gębę na kłódkę - powiedziałem. - Na pewno? -
zapytał z powątpiewaniem Dean, po czym zdjął okulary i zaczął je
czyścić. - Dlaczego tak sądzisz? - Po pierwsze, nie będzie
wiedział, co się naprawdę stało... osądzi nas po sobie i uzna,
że to był tylko głupi żart. Po drugie, będzie się bał cokolwiek
powiedzieć. Na to najbardziej liczę. Uprzedzimy go, że jeśli
zacznie pisać listy i dzwonić do różnych ludzi, my też zaczniemy
dzwonić i pisać listy. - Na temat egzekucji - mruknął Harry.
- Na temat egzekucji i tego, jak stał w miejscu, kiedy Wharton
dusił Deana - wyjaśnił Brutal. - Wydaje mi się, że ujawnienia tej
historii Percy boi się najbardziej. - Pokiwał w zamyśleniu głową.
- To może się udać, Paul. Czy nie prościej byłoby jednak
przywieźć panią Moores do Coffeya, zamiast wozić Coffeya do pani
Moores? Moglibyśmy zaopiekować się Percym tak, jak
zaproponowałeś, a potem przywieźć ją tunelem, zamiast wyprowadzać
tamtędy Coffeya. Potrząsnąłem głową.
- Nie ma mowy.
-  Z powodu dyrektora Mooresa?
- Zgadza się. To zatwardziały sceptyk. Przy nim niewierny Tomasz
wygląda jak Joanna d'Arc. Pojawiając się w jego domu, zaskoczymy
go i może pozwoli Coffeyowi przynajmniej spróbować. W innym
wypadku... - Jakiego zamierzałeś użyć pojazdu? - przerwał mi
Brutal. - Z początku pomyślałem o karetce - odparłem - ale nie
udałoby nam się chyba wyjechać nią niepostrzeżenie z więzienia,
a poza tym w promieniu dwudziestu mil wszyscy wiedzą, jak
wygląda. Pojedziemy chyba moim fordem. - Zastanów się -
powiedział Dean, zakładając z powrotem okulary. - Nie zdołałbyś
zapakować Johna Coffeya do swojego samochodu, gdybyś nawet
rozebrał go do naga, wysmarował smalcem i użył łyżki do butów.
Od tak dawna mu się przyglądasz, że zapomniałeś, jaki jest duży.
Nie potrafiłem na to odpowiedzieć. Od rana prawie całą moją uwagę
zaprząta! problem Percy'ego... oraz trochę mniej palący, lecz
również poważny problem Dzikiego Billa Whartona. Teraz zdałem
sobie sprawę, że transport nie będzie taki łatwy, jak się
spodziewałem. Harry Terwilliger podniósł z tacy to, co zostało
z jego drugiego sandwicza, przyjrzał mu się i odłożył z powrotem.
- Jeśli zdecydujemy się rzeczywiście na to wariactwo - oświadczył
- możemy pojechać moją półciężarówką. Posadzimy go z tyłu. O tej
porze nie powinniśmy nikogo spotkać po drodze. Mówimy o środku
nocy, prawda? - Tak - odparłem.
- Zapominacie o jednym, panowie - odezwał się Dean. - Wiem, że
od przyjazdu na blok Coffey jest bardzo spokojny i przeważnie
leży na pryczy i leje łzy z oczu, ale to morderca. Poza tym to
wielki facet. Jeśli zechce uciec z półciężarówki Harry'ego,
możemy go tylko zastrzelić. A kogoś takiego niełatwo ubić nawet
z czterdziestkipiątki. Co będzie, jeśli nie położymy go trupem?
I co będzie, jeżeli zabije kogoś jeszcze? Nie chciałbym stracić
roboty i nie chciałbym za nic wylądować w kryminale; mam żonę i
dzieciaki, których byt zależy ode mnie... lecz chyba jeszcze
bardziej nie chciałbym mieć na sumieniu kolejnej małej
dziewczynki. - To się nie zdarzy - powiedziałem.
- Jak, na litość boską, możesz tego być taki pewien?
Milczałem. Nie wiedziałem, od czego zacząć. Zdawałem sobie
oczywiście sprawę, że do tego dojdzie, ale nie miałem pojęcia,
jak powiedzieć im to, o czym wiedziałem. Pomógł mi Brutal. - Nie
wierzysz, że on to zrobił, prawda, Paul? - zapytał podejrzliwie.
- Uważasz, że ten wielki głupol jest niewinny. - Jestem tego
pewien - odparłem.
- Jak to?
- Świadczą o tym dwie rzeczy - oznajmiłem. - Jedną z nich jest
mój but. - Pochyliłem się nad stołem i zacząłem opowiadać. Część
piąta
NOCNA WYPRAWA

l

Pan H. G. Wells napisał kiedyś opowiadanie o człowieku, który
wynalazł wehikuł czasu. Zdałem sobie sprawę, że pisząc te
wspomnienia, stworzyłem własną maszynę do przenoszenia się w
czasie. W przeciwieństwie do tej Wellsa, moja potrafi tylko
podróżować w przeszłość - konkretnie do roku tysiąc dziewięćset
trzydziestego drugiego, gdy byłem naczelnym klawiszem bloku E w
zakładzie karnym Cold Mountain - jest jednak niesamowicie
skuteczna. Przypomina mi starego forda, którym wówczas jeździłem:
zawsze miałem pewność, że zaskoczy, nie wiedziałem tylko, czy
wystarczy przekręcić kluczyk w stacyjce, czy trzeba będzie kręcić
korbą, aż odpadnie mi ramię. Odkąd zacząłem spisywać historię
Johna Coffeya, wystarczał na ogół kluczyk, wczoraj jednak
musiałem zakręcić solidnie korbą. Chyba dlatego, że doszedłem do
egzekucji Delacroix, a jakaś część mojego umysłu nie chciała do
tego wracać. To była zła śmierć, straszna śmierć i winę za to
ponosił Percy Wetmore. Ten facet uwielbiał się bez przerwy czesać
i nie potrafił znieść, gdy ktoś się z niego śmiał - nawet jeśli
tym kimś był łysawy mały Francuz, który miał nie doczekać Bożego
Narodzenia. Jak przy każdej brudnej robocie, najtrudniej jest
zacząć. Dla silnika nie ma znaczenia, czy używa się kluczyka, czy
korby; kiedy już zapali, pracuje na ogół bez problemu. Tak też
działo się wczoraj. Z początku słowa płynęły krótkimi frazami,
potem pełnymi zdaniami, w końcu nieprzerwanym strumieniem.
Odkryłem, że pisanie to szczególny i raczej przerażający sposób
wspominania - odznacza się podobną totalnością co gwałt. Być może
odnoszę takie wrażenie tylko dlatego, że dożyłem bardzo sędziwego
wieku (czasami wydaje mi się, że stało się to jakby za moimi
plecami), ale moim zdaniem jest inaczej. Ołówek i pamięć tworzą
wspólnie rodzaj praktycznej magii, a magia jest niebezpieczna.
Jako ktoś, kto znał Johna Coffeya i oglądał na własne oczy, co
potrafił robić z myszami i ludźmi, mam chyba prawo tak sądzić.
Magia jest niebezpieczna.
Tak czy inaczej, pisałem wczoraj przez cały dzień. Słowa płynęły
ze mnie nieprzerwanym potokiem i miejsce werandy tego
rozreklamowanego domu starców zajęła szopa u końca Zielonej Mili
- gdzie tak wiele moich trudnych dzieci ćwiczyło ostatnie
przysiady - a potem biegnący pod szosą tunel. To tam właśnie, nad
dymiącym trupem Eduarda Delacroix, Dean, Harry, Brutal i ja
wzięliśmy w obroty Percy'ego Wetmore'a i kazaliśmy mu ponowić
przyrzeczenie, że przeniesie się do stanowego szpitala
psychiatrycznego Briar Ridge. Na werandzie stoją zawsze świeże
kwiaty, ale wczoraj w południe czułem wyłącznie niezdrowy odór
ugotowanego ludzkiego mięsa. Warkot kosiarki strzyżącej trawę
odpłynął w dal i zastąpił go szmer wody, która kapała ze
sklepienia tunelu. Wyruszyłem w podróż. Wracałem do roku tysiąc
dziewięćset trzydziestego drugiego, jeśli nie ciałem, to
przynajmniej umysłem i duszą. Nie zrobiłem sobie przerwy na lunch
i kiedy koło czwartej odłożyłem w końcu ołówek, bolała mnie dłoń.
Wyszedłem na korytarz i ruszyłem wolnym krokiem do okna, z
którego widać parking pracowników. Brad Dolan, pielęgniarz
przypominający mi Percy'ego, bardzo zaciekawiony tym, dokąd
chodzę i co robię podczas moich spacerów, jeździ starym
chevroletem z nalepionym na zderzaku napisem: WIDZIAŁEM BOGA.
NAZYWA SIĘ NEWT. Chevroleta nie było; Brad skończył dyżur i
odjechał pewnie do jakiejś zapluskwionej nory, którą nazywa swoim
domem. Wyobraziłem sobie przyczepę Airstream z przylepioną do
ściany rozkładówką Hustlera i stojącymi w kącie puszkami piwa
Dixie. Zajrzałem do kuchni, gdzie przygotowywano już kolację.
- Co pan ma w tej torbie, panie Edgecombe? - zapytał mnie Norton.
- Pustą butelkę - odparłem. - Odkryłem w lesie Fontannę Młodości.
Wypuszczam się tam codziennie po południu, nabieram wody i piję
ją przed pójściem spać. Świetna rzecz, mówię wam. - Może ta woda
pomaga panu zachować młodość - stwierdził George, inny kucharz -
 ale na pewno nie dodaje urody. Roześmieliśmy się wszyscy z jego
dowcipu i wyszedłem na dwór, zdając sobie sprawę, że choć na
parkingu nie ma samochodu Dolana, wciąż się za nim rozglądam.
Wściekły, że pozwoliłem mu tak zajść sobie za skórę, przeciąłem
tor do gry w krokieta. Znajduje się za nim niewielkie zielone
pole, które zawsze wygląda o wiele ładniej w broszurkach
reklamujących Georgia Pines, a jeszcze dalej ścieżka, wijąca się
przez niewielki lasek położony na wschód od domu starców. Stoi
przy niej kilka starych szałasów, które dzisiaj już do niczego
nie służą. Dotarłszy do drugiego, tuż przy wysokim murze,
oddzielającym tereny Georgia Pines od Georgia Highway 47,
wszedłem do środka i spędziłem tam kilka chwil. Wieczorem tego
dnia zjadłem porządną kolację, pooglądałem trochę telewizję i
poszedłem wcześnie spać. W nocy bardzo często się budzę, schodzę
do pokoju telewizyjnego i oglądam stare filmy na American Movie
Channel, ale tym razem mi się to nie przytrafiło; tym razem
spałem jak zabity i nie przyśnił mi się żaden ze snów, które
prześladowały mnie, odkąd zaczęła się moja przygoda z literaturą.
Cała ta pisanina musiała mnie wyczerpać; niestety, nie jestem już
taki młody. Kiedy się obudziłem, słoneczna plama, która o szóstej
znajduje się na ogół pośrodku podłogi, przesunęła się aż do stóp
łóżka. Zerwałem się czym prędzej na nogi, tak zdenerwowany, że
prawie nie poczułem ukłuć artretycznego bólu w biodrach, kolanach
i kostkach. Ubrałem się pośpiesznie i ruszyłem szybko korytarzem
do okna, z którego widać parking pracowników. Miałem nadzieję,
że miejsce, gdzie Brad Dolan parkuje swojego starego chevroleta,
będzie nadal puste. Czasami spóźniał się nawet pół godziny. Tym
razem nie miałem jednak szczęścia. Samochód stał tam, połyskując
rdzawo w promieniach słońca. Pan Brad Dolan miał ostatnio powód,
żeby przyjeżdżać punktualnie, nieprawdaż? Stary Paulie Edgecombe
wypuszcza się gdzieś wczesnym rankiem, stary Paulie Edgecombe coś
knuje i on, Brad Dolan, ma zamiar odkryć, co to takiego. "Co tam
robisz, Paulie? Powiedz mi". Najprawdopodobniej już mnie
wypatrywał. Najmądrzej byłoby nie ruszać się z domu... ale nie
mogłem tego zrobić. -  Paul?
Odwróciłem się tak szybko, że o mało nie upadłem. Okazało się,
że to moja przyjaciółka, Elaine Connelly. Widząc, iż się chwieję,
wyciągnęła ręce, żeby mnie złapać. Na szczęście dla niej
odzyskałem równowagę; Elaine cierpi na potworny artretyzm i
gdybym się o nią oparł, złamałaby się pewnie jak suchy patyk.
Porywy serca nie kończą się, gdy człowiek przekracza granicę tego
dziwnego kraju, który leży za osiemdziesiątką, można jednak
śmiało zapomnieć o wszystkich numerach z Przeminęło z wiatrem. -
 Przepraszam - powiedziała. - Nie chciałam cię przestraszyć. -
Nic się nie stało - stwierdziłem, posyłając jej słaby uśmiech. -
 To lepsza pobudka, niż gdybyś wylała mi na głowę szklankę zimnej
wody. Powinienem cię wynająć, żebyś robiła to codziennie. -
Wypatrywałeś jego samochodu, prawda? Samochodu Dolana?
Nie było sensu jej oszukiwać. Kiwnąłem głową.
- Szkoda, że nie mogę się upewnić, czy jest w zachodnim skrzydle
- powiedziałem. - Miałbym ochotę wymknąć się na chwilę, ale nie
chcę, żeby mnie zobaczył. Na jej wargach pojawił się uśmiech -
wspomnienie figlarnego uśmiechu, który musiała mieć jako młoda
dziewczyna. - Wścibski z niego sukinsyn, prawda?
- Tak.
- I nie ma go wcale w zachodnim skrzydle. Byłam już na śniadaniu,
mój ty śpiochu, i mogę ci powiedzieć, gdzie jest, bo tam
specjalnie zajrzałam. Siedzi w kuchni. Spojrzałem na nią
przygnębiony. Wiedziałem, że Dolan jest wścibski, ale nie
sądziłem, że aż tak. - Nie możesz odłożyć na później porannego
spaceru? - zapytała Elaine. Przez chwilę się nad tym
zastanawiałem.
-  Chyba mógłbym, ale...
-  Ale nie powinieneś?
- Tak. Nie powinienem.
Teraz, pomyślałem, zapyta, dokąd chodzę i co tak cholernie
ważnego mam do załatwienia w tym lesie. A jednak nie zapytała.
Zamiast tego posłała mi ponownie ten swój figlarny uśmieszek.
Wyglądał dziwnie i absolutnie bosko na jej trochę zbyt wąskiej,
ściągniętej bólem twarzy. - Znasz pana Howlanda?
- Jasne - odparłem, chociaż nie spotykałem się z nim zbyt często;
mieszkał w zachodnim skrzydle, co w Georgia Pines można było
porównać do sąsiedniego kraju. - Dlaczego pytasz? - Wiesz, czym
się wyróżnia?
Potrząsnąłem głową.
- Pan Howland - kontynuowała Elaine, uśmiechając się jeszcze
szerzej - jest jednym z pięciu pensjonariuszy Georgia Pines,
którym wolno palić. Dlatego że przebywał tutaj, zanim zmieniły
się przepisy. Przywilej dziadka, pomyślałem. Jakie miejsce
nadawało się lepiej do jego honorowania aniżeli dom starców?
Elaine sięgnęła do kieszeni swojej sukni w niebiesko-białe pasy
i wyjęła stamtąd dwa przedmioty: papierosa i pudełko zapałek. -
Kaprawe oczko, przygłuche uszko - zaśpiewała wesoło. - Mała Ellie
zlała się w łóżko. - Elaine, co ty chcesz...
- Odprowadź staruszkę na parter - rozkazała, chowając papierosa
i zapałki z powrotem do kieszeni i biorąc mnie pod ramię swymi
guzowatymi palcami. Kiedy schodziliśmy na dół, stąpając ze
szklaną ostrożnością antyków, jakimi się staliśmy, doszedłem do
wniosku, że nie będę się jej sprzeciwiał. Była stara i krucha,
lecz na pewno nie brakowało jej rozumu. - Poczekaj tutaj -
oznajmiła, gdy zeszliśmy po schodach. - Pójdę teraz do skrzydła
zachodniego, do tej toalety w korytarzu. Wiesz której? - Tak -
odparłem. - Tej obok łaźni. Ale po co?
- Nie paliłam papierosów od piętnastu lat - powiedziała - ale
dzisiaj mam wielką ochotę zakurzyć. Nie wiem, ile razy można się
zaciągnąć, zanim włączy się detektor dymu, i mam zamiar to
sprawdzić. Spojrzałem na nią z podziwem, myśląc o tym, jak bardzo
przypomina mi moją żonę: Janice mogła zrobić dokładnie coś
podobnego. W oczach Elaine ponownie zamigotały te figlarne
ogniki. Objąłem dłonią jej śliczną długą szyję, przysunąłem jej
twarz do mojej i lekko pocałowałem. - Kocham cię, Ellie -
wyznałem.
- Rety, po co takie wielkie słowa - żachnęła się, ale widziałem,
że jest zadowolona. - A co będzie z Chuckiem Howlandem? -
zapytałem. - Czy nie wpadnie przez nas w tarapaty? - Nie,
ponieważ siedzi teraz w pokoju telewizyjnym i ogląda razem z
dwudziestoma innymi staruszkami Good Morning America. A ja dam
nogę, kiedy tylko detektor uruchomi alarm w zachodnim skrzydle. -
 Nie wywróć się i nie zrób sobie jakiejś krzywdy, kobieto. Nigdy
bym sobie nie wybaczył, gdybyś... - Och, przestań marudzić -
przerwała mi i tym razem to ona mnie pocałowała. Miłość pośród
ruin. Niektórym z was wyda się to może śmieszne, innym
groteskowe, ale powiem wam jedno, przyjaciele: nawet dziwna
miłość jest lepsza od braku miłości. Popatrzyłem, jak powoli
odchodzi, stawiając sztywno kroki (laski używa jedynie w
deszczowe dni i tylko, kiedy ból jest okropny; to jedna z jej
słabostek), a potem zacząłem czekać. Minęło pięć minut, potem
dziesięć i myślałem już, że straciła odwagę albo odkryła, że
bateria w detektorze jest wyczerpana, kiedy w zachodnim skrzydle
zawył głośno alarm przeciwpożarowy. Ruszyłem w stronę kuchni,
lecz nie pędziłem wcale na łeb, na szyję - nie było powodu się
śpieszyć, dopóki nie miałem pewności, że nie spotkam na swojej
drodze Dolana. Gromadka staruszków ubranych w większości w
szlafroki wybiegła z pokoju telewizyjnego (nazywają go tutaj
Centrum Rekreacji i to dopiero jest czysta groteska), żeby
zobaczyć, co się dzieje. Z radością dostrzegłem wśród nich Chucka
Howlanda. - Edgecombe! - wychrypiał Kent Avery, trzymając się
jedną ręką swojego balkonika, a drugą obsesyjnie drapiąc się w
kroczu. - To prawdziwy alarm czy kolejna fałszywka? Jak myślisz?
- Trudno zgadnąć - odparłem.
W tej samej chwili minęli nas biegnący truchtem trzej
pielęgniarze. Pędzili do skrzydła zachodniego, wołając do ludzi
tłoczących się przy drzwiach pokoju telewizyjnego, żeby wyszli
na dwór i poczekali na odwołanie alarmu. Ostatnim z trójki był
Brad Dolan. Przebiegając, nawet na mnie nie spojrzał, co
bezgranicznie mnie ucieszyło. Idąc do kuchni pomyślałem, że
drużyna składająca się z Elaine Connelly i Paula Edgecombe'a
dałaby sobie prawdopodobnie radę z dwunastoma Bradami Dolanami,
gdyby nawet dorzucono im do pomocy sześciu Percych Wetmore'ów.
Kucharze sprzątali w dalszym ciągu po śniadaniu, nie zwracając
w ogóle uwagi na wyjący alarm. - Szukał pana chyba Brad Dolan,
panie Edgecombe - powiedział George. - Właśnie się minęliście.
Co za szczęście, pomyślałem, głośno jednak odparłem, że spotkam
się pewnie z panem Dolanem później. Następnie zapytałem, czy po
śniadaniu nie zostały im jakieś grzanki. - Jasne - stwierdził
Norton - ale są zimne jak lód. Trochę się pan dzisiaj spóźnił. -
 To prawda - przyznałem - ale jestem bardzo głodny.
- Niech pan poczeka minutę, zrobię panu świeżą - powiedział
George, sięgając po chleb. - Nie trzeba, mogą być zimne -
zapewniłem go i kiedy dał mi kilka kromek (ze zdziwioną miną;
właściwie obaj byli zdziwieni), wybiegłem na dwór. Czułem się jak
mały chłopak, który, zamiast iść do szkoły, wymyka się na ryby
z wsuniętą za pazuchę, opakowaną w pergamin galaretką. Za
drzwiami kuchni obejrzałem się uważnie i nie widząc nic, co
mogłoby mnie zaniepokoić, ruszyłem przez tor do krokieta i
zielone pole, zajadając jedną z grzanek, które dostałem od
George'a. Znalazłszy się za osłoną drzew, trochę zwolniłem i idąc
ścieżką zorientowałem się, że mój umysł wraca do dnia, który
nastąpił po strasznej egzekucji Eduarda Delacroix. Tamtego ranka
rozmawiałem z Halem Mooresem. Powiedział mi, że guz mózgu
sprawił, iż Melinda zupełnie niespodziewanie zaczyna przeklinać
i używać brzydkich wyrazów... co moja żona określiła potem
(zastrzegając się, że nie wie, czy to na pewno to samo) jako
syndrom Tourette'a. Ton jego głosu oraz świeża pamięć tego, jak
John Coffey wyleczył moją infekcję dróg moczowych i złamany
kręgosłup oswojonej myszy Dela, skłoniły mnie w końcu do
przekroczenia granicy, która biegnie między myśleniem o zrobieniu
czegoś i zrobieniem tego. I było coś jeszcze. Coś, co wiązało się
z rękoma Johna Coffeya i z moim butem. Zadzwoniłem więc do ludzi,
z którymi pracowałem - ludzi, którym po wszystkich tych latach
powierzyłbym własne życie - do Deana Stantona, Harry'ego
Terwilligera i Brutusa Howella. Przyszli do mnie na lunch dzień
po egzekucji Delacroix i wysłuchali cierpliwie mojego planu.
Wiedzieli oczywiście wszyscy, że Coffey uzdrowił mysz; Brutal
widział to na własne oczy. I dlatego, kiedy oznajmiłem, że cud
może się powtórzyć, jeśli zabierzemy Johna Coffeya do Melindy
Moores, nie zaśmiali mi się w twarz. To Dean Stanton zadał
najbardziej kłopotliwe pytanie: co będzie, jeśli John Coffey
ucieknie nam podczas tej nocnej eskapady? - I co będzie, jeśli
zabije kogoś jeszcze? - dodał. - Nie chciałbym stracić roboty i
nie chciałbym za nic wylądować w kryminale; mam żonę i dzieciaki,
których byt zależy ode mnie... ale chyba najbardziej nie
chciałbym mieć na sumieniu kolejnej małej dziewczynki. W tym
momencie zapadła cisza. Cała trójka wlepiła we mnie wzrok
czekając, jak na to zareaguję. Wiedziałem, że wszystko się
zmieni, kiedy powiem im to, co miałem na końcu języka; doszliśmy
do punktu, po przekroczeniu którego wycofanie się wydawało się
prawie niemożliwe. Tyle że ja już go chyba przekroczyłem.
Otworzyłem usta i powiedziałem...


2

- To się nie zdarzy.
- Jak, na litość boską, możesz tego być taki pewien?
Milczałem. Nie wiedziałem, od czego zacząć. Zdawałem sobie
oczywiście sprawę, że do tego dojdzie, ale nie miałem pojęcia,
jak powiedzieć im to, co tkwiło w mojej głowie i sercu. Pomógł
mi Brutal. - Nie wierzysz, że on to zrobił, prawda, Paul? -
zapytał z niedowierzaniem. - Uważasz, że ten wielki głupol jest
niewinny. - Jestem tego pewien - oznajmiłem.
- Jak to?
- Świadczą o tym dwie rzeczy - odparłem. - Jedną z nich jest mój
but. - Twój but? - zawołał Brutal. - Jaki związek może mieć twój
but z tym, czy John Coffey zamordował, czy też nie zamordował
tych dwóch dziewczynek? - Zeszłej nocy zdjąłem z nogi but i dałem
mu go - powiedziałem. - To było już po egzekucji, kiedy sytuacja
na bloku trochę się uspokoiła. Wsunąłem but przez kraty, a on
wziął go w te swoje wielkie dłonie. Kazałem mu zawiązać
sznurowadła. Musiałem mieć pewność, rozumiecie, ponieważ
wszystkie nasze trudne dzieci noszą normalnie kapcie. Facet,
który chce naprawdę popełnić samobójstwo, może, jeśli się uprze,
zrobić to za pomocą sznurowadeł. Wszyscy o tym dobrze wiemy.
Dean, Harry i Brutal pokiwali głowami.
- Położył but na kolanach i przeplótł prawidłowo sznurowadło, ale
potem kompletnie zgłupiał. Stwierdził, że ktoś na pewno pokazał
mu, jak to się robi, kiedy był małym chłopcem... może ojciec, a
może jeden z przyjaciół, których matka miała po odejściu ojca...
lecz teraz zapomniał tej sztuczki. - Zgadzam się z Brutalem -
przerwał mi Dean. - Wciąż nie wiem, jaki związek ma twój but z
tym, czy Coffey zabił, czy nie zabił bliźniaczek Dettericków.
Opowiedziałem im więc na nowo historię porwania i morderstwa: to,
co przeczytałem, siedząc tamtego upalnego dnia w więziennej
bibliotece, z palącym bólem w kroczu i chrapiącym w kącie
Gibbonsem, a także to, czego dowiedziałem się później od
reportera o nazwisku Hammersmith. - Pies Dettericków nie był zbyt
agresywny, ale potrafił szczekać zajadle - wyjaśniłem. -
Mężczyzna, który porwał dziewczynki, uciszył go, karmiąc
kiełbasą. Myślę, że podając mu kolejne kawałki, podkradał się
coraz bliżej i kiedy kundel wcinał ostatni, złapał go za łeb i
ukręcił kark. Później, kiedy dogonili Coffeya, zastępca szeryfa,
facet, który dowodził pogonią... nazywał się Rob McGee...
zauważył, że coś wypycha kieszeń kombinezonu Coffeya. McGee
pomyślał, że to może być pistolet. Coffey powiedział, że to
drugie śniadanie, i okazało się, że nie kłamał; w kieszeni miał
kilka sandwiczy i pikle, opakowane w gazetę i obwiązane
sznurkiem. Coffey pamiętał tylko, że dała mu je kobieta w
fartuchu. - Sandwicze i pikle, ale ani kawałka kiełbasy -
powiedział Brutal. - Ani kawałka - potwierdziłem.
- Oczywiście - mruknął Dean. - Nakarmił nią tego psa.
- Tak przynajmniej utrzymywał prokurator podczas procesu -
podjąłem. - Jeśli jednak Coffey rozpakował drugie śniadanie i dał
kiełbasę psu, jak udało mu się z powrotem związać sznurkiem
gazetę? Nie wiem, kiedy miałby w ogóle to zrobić, ale na razie
w to nie wnikajmy. Facet nie potrafi nawet zawiązać kokardki.
Przez chwilę wszyscy milczeli, porażeni moim odkryciem.
- Niech mnie kule - odezwał się w końcu cichym głosem Brutus. -
Jak to się stało, że nikt nie zwrócił na to uwagi podczas
procesu? - Nikt o tym nie pomyślał - odparłem i znowu przypomniał
mi się ten reporter, Hammersmith, który studiował w Bowling Green
i lubił uważać się za oświeconego, Hammersmith, który powiedział
mi, że Murzyn jest podobny do kundla, że jeden i drugi potrafią
znienacka i bez żadnego powodu capnąć człowieka. Tyle że on mówił
"pańscy Murzyni", tak jakby wciąż do kogoś należeli... ale nie
do niego. Nie, nie do niego. Nigdy w życiu. W tym czasie na
Południu pełno było takich Hammersmithów. - Tak naprawdę nikt nie
był przygotowany, żeby o tym pomyśleć. Łącznie z adwokatem
Coffeya. - Lecz ty na to wpadłeś - stwierdził Harry. - Do diabła,
chłopcy, mamy wśród nas prawdziwego Sherlocka Holmesa. W jego
głosie brzmiała zarówno kpina, jak i podziw.
- Odpuśćcie sobie - mruknąłem. - Ja też bym o tym nie pomyślał,
gdybym nie porównał tego, co Coffey powiedział Robowi McGee, z
tym, co usłyszałem od niego, kiedy wyleczył moją infekcję i kiedy
uzdrowił tę mysz. - Co to takiego? - zapytał Dean.
- Gdy wchodziłem do jego celi, czułem się jak zahipnotyzowany.
Miałem wrażenie, że nie zdołam oprzeć się jego woli, jeśli nawet
będę próbował. - Nie bardzo mi się to podoba - stwierdził Harry,
wiercąc się nerwowo na krześle. - Zapytałem, czego chce, a on
odpowiedział: "Tylko pomóc". Pamiętam to bardzo wyraźnie. A kiedy
było już po wszystkim i poczułem się lepiej, on o tym dobrze
wiedział. "Pomogłem", stwierdził. "Pomogłem, prawda?". Brutal
pokiwał głową.
- Tak samo było z tą myszą. "Pomogłeś", powiedziałeś mu, a Coffey
powtórzył za tobą jak papuga: "Pomogłem myszy Dela". Czy wtedy
już się domyśliłeś? To było wtedy, prawda? - Tak, chyba wtedy.
Pamiętałem, co oświadczył zastępcy McGee, kiedy ten spytał go,
co się stało. Przytaczali to prawie w każdej relacji o
morderstwie. "Nie mogłem nic pomóc. Próbowałem to cofnąć, ale
było za późno". Facet wielki jak dom mówi to, trzymając w rękach
dwie martwe dziewczynki, białe i jasnowłose. Nic dziwnego, że
opacznie to sobie wytłumaczyli. Zrozumieli to w sposób, który
zgadzał się z tym, co widzieli, a to, co widzieli, było czarne.
Myśleli, że Coffey przyznaje się do winy, że mówi o wewnętrznym
przymusie, który kazał mu porwać te dziewczynki, zgwałcić je i
zabić. I o tym, że w pewnym momencie oprzytomniał i próbował się
opanować... - Ale wtedy było już za późno - mruknął Brutal.
- Tak. W rzeczywistości jednak chciał im powiedzieć, że odnalazł
je i próbował uzdrowić, ale po prostu mu się nie udało. Zbyt
długo już były martwe. - Naprawdę w to wierzysz, Paul? - zapytał
Dean. - Naprawdę, z ręką na sercu, w to wierzysz? Zajrzałem
jeszcze raz w swoje serce, najgłębiej, jak mogłem, i pokiwałem
głową. Wierzyłem w to od dawna; podświadomie zdawałem sobie
sprawę, że coś jest nie w porządku z Johnem Coffeyem, już od
samego początku, gdy Percy wprowadził go na blok, wrzeszcząc
wniebogłosy: "Idzie truposz". Uścisnąłem mu rękę, nieprawdaż?
Nigdy dotąd nie uścisnąłem ręki żadnemu skazańcowi przybywającemu
na Zieloną Milę, ale podałem ją Johnowi Coffeyowi. - Jezu -
wyjąkał Dean. - Dobry Jezu Chryste.
- Twój but to jedno - powiedział Harry. - A ta druga rzecz? - Na
krótko przed znalezieniem Coffeya i dziewczynek grupa pościgowa
wyszła z lasu niedaleko południowego brzegu Trapingus River.
Znaleźli tam wygniecioną trawę, mnóstwo krwi i strzępy nocnej
koszuli Cory Detterick. Psy trochę się pogubiły. Większość
chciała iść na południowy wschód, w dół rzeki, ale dwa z nich...
mieszańce zwane murzyńskimi kundlami... ciągnęły w drugą stronę,
w górę rzeki. Bobo Marchant, który prowadził psy, podsunął im pod
nosy nocną koszulę i wtedy poszły razem z innymi. - Tym kundlom
coś się pomyliło, prawda? - zapytał Brutal. Na jego wargach igrał
dziwny szyderczy uśmiech. - To nie są typowe myśliwskie psy i
zapomniały, czego się od nich wymaga. - Tak.
- Nie rozumiem - stwierdził Dean.
- Kundle zapomniały, co podtykał im pod nos Bobo na samym
początku - zaczął tłumaczyć Brutal. - Gdy dotarły do brzegu
rzeki, tropiły zabójcę, a nie dziewczynki. Nie stanowiło to
problemu, dopóki zabójca i dziewczynki byli razem. Ale... W
oczach Deana zaświtało zrozumienie. Harry załapał już wcześniej.
- Kiedy się nad tym zastanowić - powiedziałem - nie mieści się
w głowie, jak ktokolwiek, nawet przysięgli, którzy chcieli za
wszelką cenę obarczyć winą czarnego włóczęgę, mogli chociaż przez
chwilę uwierzyć, że John Coffey jest sprawcą. Sam pomysł, żeby
uciszyć psa kiełbasą, a potem skręcić mu kark, zdecydowanie go
przerasta. Myślę, że w ogóle nie podszedł do farmy Dettericków
bliżej niż na sześć, siedem mil. Wędrował po prostu brzegiem
rzeki, mając być może zamiar złapać jakiś pociąg towarowy...
przed mostem zwalniają i można do nich łatwo wskoczyć. I wtedy
usłyszał dobiegający od północy hałas. - To był zabójca? -
domyślił się Brutal.
- Zabójca. Może zgwałcił je już wcześniej, a może właśnie to
robił. Tak czy owak, ta pokrwawiona trawa była miejscem, w którym
dokończył dzieła; rozbił im głowy i uciekł. - Uciekł na północny
zachód - dodał Brutal. - Tam, gdzie zwietrzyły trop murzyńskie
kundle. - Zgadza się. John Coffey przeszedł przez olszynę, która
rośnie na południowy wschód od miejsca, gdzie leżały dziewczynki,
i znalazł je. Jedna z nich mogła jeszcze żyć; niewykluczone, że
obie, ale nie trwało to zbyt długo. Gdyby nawet nie żyły, John
Coffey nie zdawałby sobie z tego sprawy, to jasne. Wiedział
tylko, że ma uzdrawiającą moc w rękach i próbował się nią
posłużyć, uratować Corę i Kathe Detterick. Kiedy to się nie
udało, załamał się i dostał ataku histerii. W tym właśnie stanie
go znaleźli. - Dlaczego nie został tam, gdzie je znalazł? -
zapytał Brutal. - Dlaczego przeniósł je dalej na południe?
Potrafisz to jakoś wyjaśnić? - Jestem pewien, że na początku tam
został - odparłem. - Podczas rozprawy stale mówiono o dużym polu
zdeptanej, zgniecionej trawy. A John Coffey jest dużym mężczyzną.
- To pierdolony wielkolud - mruknął Harry tak cicho, że moja żona
nie usłyszałaby brzydkiego słowa, gdyby nawet podsłuchiwała za
drzwiami. - Może wpadł w panikę, kiedy zobaczył, że jego zabiegi
nic nie dają. A może pomyślał, że zabójca wciąż ukrywa się w
lesie i go obserwuje. Coffey jest wielki, ale niezbyt odważny.
Przypominasz sobie, Harry, jak pytał, czy zostawiamy zapalone
światło po kolacji? Harry sprawiał wrażenie wstrząśniętego i
zaintrygowanego. - Tak - odpowiedział. - Pamiętam, jak
pomyślałem, że to śmieszne, biorąc pod uwagę jego rozmiary. -
Skoro nie on zabił te dziewczynki, kto to zrobił? - zapytał Dean.
- Ktoś inny - stwierdziłem, potrząsając głową. - Przypuszczam,
że jakiś biały. Prokurator rozwodził się długo na temat siły,
jakiej wymagało zabicie tak dużego psa jak ten, którego mieli
Detterickowie, ale... - To bzdura - mruknął Brutal. - Skręcić
kark psu potrafi silna dwunastoletnia dziewczynka, pod warunkiem
że uda jej się go zaskoczyć i wie, gdzie chwycić. Jeśli Coffey
tego nie zrobił, mógł to być dosłownie każdy... to znaczy każdy
mężczyzna. Najprawdopodobniej nigdy się tego nie dowiemy. - Chyba
że zrobi to ponownie - dodałem.
- Jeśli zrobi to w Teksasie albo w Kalifornii, też się tego nie
dowiemy - oświadczył Harry. Brutal odchylił się do tyłu, przetarł
oczy pięściami, niczym zmęczone dziecko, po czym położył je z
powrotem na kolanach. - To koszmar - powiedział. - Mamy faceta,
który może być niewinny... który prawdopodobnie jest niewinny,
a mimo to przejdzie Zieloną Milę. Jest to tak samo pewne, jak to,
że Bóg stworzył małe rybki i wysokie drzewa. I co możemy w tej
sprawie zrobić? Jeśli zaczniemy opowiadać o tych jego cudownych
dłoniach, wszyscy nas wyśmieją, a on i tak wyląduje na opiekaczu.
- O to będziemy się martwili później - stwierdziłem, ponieważ nie
miałem najmniejszego pojęcia, co mu odpowiedzieć. - W tej chwili
musimy postanowić, co robimy... albo nie robimy w sprawie Melly.
Chciałbym wam dać trochę czasu na zastanowienie, ale obawiam się,
że z każdym dniem maleją szansę na to, żeby mógł jej pomóc. -
Pamiętasz, jak wyciągnął ręce po tę mysz? - mruknął Brutal. -
"Niech pan mi ją da, póki jest jeszcze czas", powiedział. "Póki
jest jeszcze czas". - Pamiętam.
Brutal zastanawiał się przez chwilę, a potem pokiwał głową. -
Wchodzę w to - oznajmił. - Też czuję się źle z powodu Dela, ale
przede wszystkim chcę zobaczyć, co się stanie, kiedy Coffey jej
dotknie. Prawdopodobnie nic, ale może... - Wątpię, czy uda nam
się w ogóle wyprowadzić tego wielkiego głupola z bloku -
powiedział Harry, a potem westchnął i kiwnął głową. - Ale co mi
tam. Możesz na mnie liczyć. - Na mnie też - dodał Dean. - Kto
zostaje na bloku, Paul? Czy będziemy ciągnąć słomki? - Nie, mój
panie - odparłem. - Żadnych słomek. Ty zostajesz. - Tak po
prostu? Bo ty tak zadecydowałeś? - Widziałem, że Dean jest
wściekły i urażony. Zdjął okulary i zaczął je ze złością czyścić
o koszulę. - Co to za pieprzony układ? - To układ w sam raz dla
faceta, którego dzieciaki chodzą jeszcze do szkoły - wyjaśnił
Brutal. - Harry i ja jesteśmy kawalerami. Paul jest żonaty, ale
jego dzieci są dorosłe i same zarabiają na życie. To, co tutaj
planujemy, to czyste wariactwo; moim zdaniem prawie na pewno nas
złapią. - Posłał mi poważne spojrzenie. - Nie wspomniałeś o
jednej rzeczy, Paul. Jeśli nawet uda nam się wydostać Coffeya z
paki, lecz okaże się, że jego cudowne ręce nic nie zdziałały, Hal
Moores osobiście pośle nas na zieloną trawkę. - Urwał czekając,
że zaprzeczę, ale ja nie mogłem tego oczywiście zrobić, w związku
z czym nie odezwałem się ani słowem. - Nie zrozum mnie źle -
podjął Brutal, zwracając się do Deana. - Ty też możesz stracić
robotę, ale pozostanie ci szansa na to, że nie trafisz za kratki,
jeśli sprawy przybiorą naprawdę zły obrót. Percy będzie myślał,
że to głupi kawał; jeśli zostaniesz na bloku, możesz powiedzieć,
że sądziłeś dokładnie to samo, a my nie zdradziliśmy ci, iż jest
inaczej. - W dalszym ciągu nie bardzo mi się to podoba -
stwierdził Dean, ale widziałem, że bez względu na to czy mu się
to podoba, czy nie, zamierza przystać na nasz układ. Przekonała
go wzmianka o dzieciach. - I chcecie to zrobić dzisiaj? Na pewno?
- Jeśli mamy to w ogóle zrobić, lepiej, żeby to było dzisiaj -
mruknął Harry. - Kiedy będę się nad tym dłużej zastanawiać, na
pewno spanikuję. - Pozwólcie mi przynajmniej pójść do
ambulatorium - powiedział Dean. - Chyba się do tego nadaję? - Pod
warunkiem że wykonasz to co trzeba i nie dasz się złapać -
oznajmił Brutal.  Dean zrobił obrażoną minę. Poklepałem go po
plecach.
- Możesz tam pójść zaraz po odbiciu karty... dobrze?
- W porządku.
Moja żona zajrzała do kuchni, jakbym dał jej sygnał.
- Kto chce jeszcze mrożonej herbaty? - zapytała. - Może ty,
Brutus? - Nie, dziękuję - odparł. - Miałbym ochotę na dużą
whisky, ale w tych okolicznościach nie jest to chyba najlepszy
pomysł. Janice spojrzała na mnie; miała uśmiechnięte usta i
troskę w oczach. - W co ty wciągasz tych chłopaków, Paul? -
zapytała, a potem, nie czekając na moją odpowiedź, machnęła ręką.
- Nieważne, i tak nie chcę o tym wiedzieć.


3

Później, kiedy wszyscy już dawno poszli i ubierałem się do pracy,
wzięła mnie za ramię, odwróciła do siebie i spojrzała prosto w
oczy. - Chodzi o Melindę? - zapytała.
Pokiwałem głową.
- Czy możesz dla niej coś zrobić, Paul? Naprawdę coś dla niej
zrobić, czy to tylko pobożne życzenia będące skutkiem tego, co
zobaczyłeś wczoraj w nocy? Pomyślałem o oczach Coffeya i o jego
dłoniach, a także o hipnotycznym transie, w który mnie
wprowadził. Pomyślałem o tym, jak wyciągał ręce po zdychającego
Pana Dzwoneczka. "Póki jest jeszcze czas". I o czarnych rojących
się robakach, które pobielały i zniknęły. - Jesteśmy chyba jej
ostatnią szansą - powiedziałem w końcu. - W takim razie zróbcie
to - odparła, zapinając guziki mojego nowego płaszcza. Wisiał w
szafie od dnia moich urodzin na początku września, ale wkładałem
go dopiero po raz trzeci lub czwarty. - Zróbcie to - powtórzyła
i praktycznie wypchnęła mnie za drzwi.


4

Tej nocy - pod wieloma względami najdziwniejszej nocy w całym
moim życiu - odbiłem kartę dwadzieścia po szóstej. Miałem
wrażenie, że w powietrzu wciąż się unosi niewyraźny odór
spalonego ciała. To musiało być złudzenie; drzwi bloku i szopy
były prawie przez cały dzień otwarte, a dwie poprzednie zmiany
godzinami szorowały podłogę, nie zmieniło to jednak reakcji
mojego nosa, i nie sądzę, bym był w stanie zjeść jakąś kolację,
gdybym nawet tak strasznie nie bał się tego, co czekało nas
wieczorem. Brutal pojawił się na bloku za kwadrans, a Dean za
dziesięć siódma. Zapytałem Deana, czy może przejść się do
ambulatorium i poprosić o kompres na mój kręgosłup, który
nadwerężyłem sobie rano, pomagając znieść ciało Delacroix do
tunelu. Z przyjemnością, odparł. Miał chyba ochotę mrugnąć
porozumiewawczo okiem, ale się powstrzymał. Harry odbił kartę za
trzy siódma.
- Ciężarówka? - zapytałem.
- Tam, gdzie się umówiliśmy.
Jak na razie wszystko szło dobrze. Przez kilka minut staliśmy
przy biurku oficera dyżurnego, popijając kawę i celowo nie
wspominając o tym, o czym wszyscy myśleliśmy i na co skrycie
liczyliśmy: może Percy się spóźni, a może w ogóle nie przyjdzie.
Biorąc pod uwagę krytyczne oceny, z jakimi spotkała się
przeprowadzona przez niego egzekucja, wydawało się to całkiem
prawdopodobne. Percy wziął sobie jednak najwyraźniej do serca
zasadę głoszącą, że trzeba jak najszybciej dosiąść konia, który
zrzucił cię z siodła. Pojawił się sześć minut po siódmej, w
nieskazitelnym niebieskim mundurze, z pistoletem i hikorową
pałką, tkwiącą w tym śmiesznym olstrze. Odbił kartę i potoczył
po nas ostrożnym wzrokiem. - Zepsuł mi się rozrusznik - oznajmił.
- Musiałem użyć korby. - Biedaczysko - mruknął Harry.
- Powinieneś zostać w domu i naprawić tego swojego grata -
powiedział obojętnym tonem Brutal. - Byłoby fatalne, gdybyś
nadwerężył sobie ramię, prawda, chłopcy? - Wasze niedoczekanie -
 burknął Percy, ale widziałem, że poczuł się pewniej, słysząc w
miarę łagodną odzywkę Brutala. To dobrze. Przez kilka następnych
godzin musieliśmy obchodzić się z nim jak w rękawiczkach:
traktować niezbyt wrogo, ale i niezbyt przyjaźnie. Po ostatniej
nocy każda, nawet najmniejsza serdeczność wzbudziłaby jego
nieufność. Nie liczyliśmy, że zupełnie odsłoni gardę, lecz
mieliśmy nadzieję, że jeśli wszystko dobrze rozegramy, nie będzie
zbyt czujny. Najważniejsze, byśmy załatwili to szybko, ale równie
ważne - przynajmniej dla mnie - było to, żeby nikt nie został
poszkodowany. Włącznie z Percym Wetmore'em. Dean wrócił z
ambulatorium i patrząc na mnie skinął lekko głową. - Percy -
powiedziałem - chcę, żebyś poszedł do magazynu i wymył podłogę.
A także schody do tunelu. Potem możesz napisać raport na temat
wczorajszej nocy. - Popuść wodze wyobraźni - dodał Brutal,
wsuwając kciuki za pasek i spoglądając na sufit. - Jesteście
cholernie dowcipni, chłopcy - burknął Percy, poza tym jednak nie
protestował. Nie zwrócił nawet uwagi na oczywisty fakt, że
podłoga w szopie myta była tego dnia już dwa razy. Cieszył się
chyba po prostu, że nie będzie musiał przebywać razem z nami.
Przeczytałem raport poprzedniej zmiany i nie znalazłszy tam nic,
co by mnie dotyczyło, podszedłem do celi Whartona. Siedział na
swojej pryczy z podciągniętymi kolanami, obejmując rękoma łydki
i przyglądając mi się z promiennym i jednocześnie nieprzyjaznym
uśmiechem. - Kogo ja widzę? - mruknął. - Oberklawisz we własnej
osobie. Wielki jak świnia i dwa razy od niej brzydszy. Z czego
pan się tak cieszy, szefie Edgecombe? Żona obciągnęła panu druta
tuż przed wyjściem z domu? - Co u ciebie słychać, Kid? -
zapytałem spokojnym tonem i w tym momencie naprawdę się
rozpromienił. Spuścił nogi z pryczy, wstał i przeciągnął się. -
Niech mnie diabli! - zawołał. - Pierwszy raz zwrócił się pan do
mnie jak trzeba! Co się z panem stało, szefie Edgecombe?
Rozchorował się pan, czy uderzył w gaz? Nie, nie rozchorowałem
się. Byłem niedawno chory, ale zajął się mną John Coffey. Jego
ręce zapomniały - jeśli w ogóle kiedykolwiek wiedziały - jak
zawiązuje się sznurowadła, lecz znały inne sztuczki. Znały je
bardzo dobrze. - Jeśli chcesz być Billym Kidem zamiast Dzikim
Billem, przyjacielu - powiedziałem - mnie nie sprawia to żadnej
różnicy. Wyraźnie się nadął jak jedna z tych paskudnych ryb,
które żyją w rzekach Ameryki Południowej i potrafią prawie
śmiertelnie ukłuć kolcami sterczącymi z boku i na grzbiecie.
Podczas swojej pracy na Mili miałem do czynienia z wieloma
niebezpiecznymi ludźmi, ale chyba nie zetknąłem się z kimś tak
odrażającym jak William Wharton, który uważał się za wielkiego
łotra, lecz jego więzienne wybryki ograniczały się w większości
do sikania i plucia przez pręty celi. Do tej pory nie
traktowaliśmy go z szacunkiem, na jaki, jego zdaniem, zasłużył,
tej nocy jednak zależało mi na tym, żeby był uległy. Jeśli
musiałem w tym celu posłużyć się pochlebstwem, mogłem mu z chęcią
pokadzić. - Mam wiele wspólnego z Kidem i lepiej w to uwierzcie.
Nie trafiłem tutaj za kradzież landrynek z kiosku - oświadczył,
dumny jak weteran francuskiej Legii Cudzoziemskiej, a nie jak
facet zapuszkowany w celi oddalonej o siedemdziesiąt długich
kroków od krzesła elektrycznego. - Gdzie jest mój obiad? - Daj
spokój, Kid, w raporcie piszą, że jadłeś obiad o wpół do szóstej.
Kotlet mielony z sosem, kartofelkami i groszkiem. Tak łatwo mnie
nie nabierzesz. Roześmiał się głośno i usiadł z powrotem na
pryczy.
- Więc włączcie radio. - Wymówił słowo "radio" tak, jak sobie
wówczas żartowano, rymując je z "Daddy-O". Ciekawe, jak wiele
rzeczy człowiek pamięta z chwil, kiedy nerwy miał napięte niczym
postronki. - Może później, Kid - powiedziałem, po czym odsunąłem
się od jego celi i spojrzałem w głąb korytarza. Brutal podszedł
do drzwi izolatki i upewnił się, że są zamknięte na jeden zamiast
na dwa zamki. Wiedziałem o tym, ponieważ sam wcześniej
sprawdziłem. Chodziło nam o to, żeby później otworzyć je tak
szybko, jak to możliwe. Tym razem nie czekało nas opróżnianie
izolatki z rupieci, które nagromadziły się tam przez długie lata;
zabraliśmy je, posortowaliśmy i umieściliśmy w innych miejscach
wkrótce po tym, jak Wharton dołączył do naszej wesołej gromadki.
Mieliśmy wrażenie, że pokój z miękkimi ścianami będzie jeszcze
nieraz używany, przynajmniej dopóki Billy Kid nie przejdzie
Zielonej Mili. John Coffey, który o tej porze leżał już na ogół
na pryczy ze zwisającymi nogami i odwróconą do ściany twarzą,
przycupnął na skraju materaca ze splecionymi rękoma i obserwował
Brutala z czujnością i skupieniem, które nie były dla niego
typowe. Z oczu nie lały mu się łzy. Brutal ruszył z powrotem
korytarzem. Kiedy mijał po drodze celę Coffeya, rzucił na niego
okiem i Coffey powiedział ni stąd, ni zowąd: - Jasne, chciałbym
się przejechać. - Tak jakby odpowiadał na jego pytanie. Oczy
Brutala spotkały się z moimi. On wie, zobaczyłem w nich. W jakiś
sposób wie. Wzruszyłem ramionami i rozłożyłem ręce. To było
oczywiste.


5

Stary Tu-Tut odwiedził nas po raz ostatni tej nocy mniej więcej
za kwadrans dziewiąta. Kupiliśmy od niego tyle wałówki, że
promieniał ze szczęścia. - Widzieliście może tę mysz, chłopcy? -
 zapytał.
Potrząsnęliśmy głowami.
- Może widział ją Przystojniak - mruknął Tu-Tut, wskazując ręką
szopę, w której Percy Wetmore szorował podłogę, pisał raport albo
zbijał po prostu bąki. - Dlaczego tak się tym przejmujesz? To nie
twój interes - powiedział Brutal. - A teraz zmykaj stąd, Tu-Tut.
Zasmrodzisz nam cały blok. Tu-Tut wykrzywił usta w wyjątkowo
nieprzyjemnym uśmiechu, bezzębnym i wklęsłym, po czym pociągnął
kilka razy nosem. - To nie jest mój smród - stwierdził. - To
smród Dela, który mówi wam "do widzenia". Rechocząc głośno,
wytoczył swój wózek na podwórko. I toczył go jeszcze przez
dziesięć lat - długo po moim odejściu, a także po zlikwidowaniu
więzienia w Cold Mountain - sprzedając Moon Pies i oranżadę
strażnikom i więźniom, których było na to stać. Czasami słyszę
go w swoich snach, słyszę, jak powtarza, że smaży się, smaży jak
indyk w brytfannie. Po odejściu Tu-Tuta czas stanął w miejscu.
Przez półtorej godziny słuchaliśmy radia. Wharton śmiał się do
rozpuku z Freda Allena i Allen's Alley, chociaż byłem pewien, że
nie rozumiał połowy dowcipów. John Coffey siedział na skraju
pryczy ze splecionymi rękoma, wpatrując się w tego z nas, który
siedział akurat przy biurku. Widziałem mężczyzn, którzy czekali
w ten sposób na dworcu na swój autobus. Za kwadrans jedenasta z
szopy wrócił Percy i wręczył mi raport, który nagryzmolił
ołówkiem. Całą kartkę pokrywały paprochy po gumce. - To tylko
pierwszy szkic - wyjaśnił pośpiesznie widząc, jak strzepuję je
kciukiem. - Potem go przepiszę. Co o tym sądzisz? Co sądziłem?
Moim zdaniem było to najbardziej bezczelne kłamstwo, z jakim
zetknąłem się w swoim życiu. Powiedziałem mu jednak, że raport
jest w porządku, i odszedł zadowolony. Dean i Harry grali w
karty, zbyt głośno rozmawiając, zbyt często kłócąc się o
punktację i co parę sekund spoglądając na pełznące wskazówki
zegara. Napięcie stawało się niemal namacalne. Jedynie Percy i
Dziki Bill zdawali się go nie wyczuwać. Kiedy minęło dziesięć
minut po dwunastej, nie mogłem tego dłużej wytrzymać i dałem
Deanowi znak głową. Wszedł do mojego gabinetu z butelką R. C.
Coli, kupioną od Tu-Tuta i minutę później pojawił się z powrotem.
Cola była teraz w blaszanym kubku, którego więzień nie mógł
potłuc i porżnąć się potem okruchami. Wziąłem go do ręki i
rozejrzałem się dookoła. Harry, Dean i Brutal bacznie mnie
obserwowali. Podobnie zresztą jak John Coffey. Ale nie Percy.
Percy wrócił do szopy, gdzie tej nocy czuł się prawdopodobnie
bezpieczniej. Powąchałem szybko napój i nie poczułem nic poza
colą, która w tamtych czasach miała dziwny, lecz przyjemny zapach
cynamonu. Ruszyłem z nią do celi Whartona, który leżał na swojej
pryczy. Nie zaczął się jeszcze masturbować, lecz wyhodował już
pokaźnego fiuta w szortach i co jakiś czas trzepał go energicznie
niczym kontrabasista szarpiący wyjątkowo grubą basową strunę. -
Kid - powiedziałem.
- Nie przeszkadzaj mi - mruknął.
- W porządku - zgodziłem się. - Przyniosłem ci colę za to, że
przez cały wieczór zachowywałeś się, jak Pan Bóg przykazał...
jeśli o to chodzi, pobiłeś chyba swój własny rekord... ale w
takim razie sam ją wypiję. Udałem, że chcę to zrobić, podnosząc
do warg kubek (poobijany ze wszystkich stron przez wściekłych
więźniów walących nim o pręty). Wharton zerwał się w okamgnieniu
z pryczy, co wcale mnie nie zdziwiło. Mój podstęp nie był zbyt
wyszukany; większość poważnych przestępców - ci, którzy odsiadują
dożywocie, i ci, którym zaordynowano Starą Iskrówę - uwielbia
łasować i Dziki Bill nie był w tym względzie wyjątkiem. - Daj mi
tę colę, ciołku - oznajmił, jakby był nadzorcą, a ja jednym z
jego peonów. - Daj ją Kidowi. Przysunąłem kubek do prętów, tak
żeby to on musiał wystawić rękę na zewnątrz. Podanie jakiegoś
przedmiotu do środka jest najlepszym sposobem na napytanie sobie
biedy, i powie wam o tym każdy doświadczony klawisz. To była
jedna z tych spraw, na które uważaliśmy, nawet nie wiedząc, że
na nie uważamy - nie pozwalając więźniom zwracać się do nas po
imieniu; wiedząc, że brzęczenie kluczy oznacza jakieś kłopoty,
ponieważ słychać je, kiedy strażnik biegnie, a strażnik biegnie
wyłącznie, gdy stało się coś złego. Sprawy, których Percy Wetmore
nie miał sobie przyswoić nigdy w życiu. Tej nocy jednak Wharton
nie miał ochoty nikogo chwytać ani dusić. Wziął blaszany kubek,
opróżnił go trzema szybkimi łykami, a potem zdrowo odbeknął. -
Wyborne - stwierdził.
- Kubek - powiedziałem, wyciągając rękę.
Wharton posłał mi wyzywające spojrzenie.
- A gdybym go nie oddał?
Wzruszyłem ramionami.
- Wejdziemy do środka i go zabierzemy, a ty powędrujesz do
swojego ulubionego pokoiku. I nigdy już nie dostaniesz coli.
Chyba że podają ją w piekle. Uśmiech spełzł z jego twarzy.
- Nie lubię żartów o piekle, klawiszu. Masz. Możesz go sobie
wziąć. Wystawił kubek przez kraty, a ja go zabrałem.
- Dlaczego, na litość boską, dałeś temu złamasowi colę? - zapytał
za moimi plecami Percy. Ponieważ było w niej dosyć środków
usypiających, żeby spał przez czterdzieści osiem godzin kamiennym
snem, miałem ochotę powiedzieć. - Miłosierdzie Paula nie zna
granic - odezwał się Brutal. - Spływa niczym łagodne krople
deszczu z niebieskich przestworzy. - Że co? - zdziwił się Percy.
- Znaczy, że ma miękkie serce. Zawsze miał i zawsze będzie mieć.
Chcesz zagrać w makao? Percy prychnął pogardliwie.
- To najgłupsza gra w karty, jaką znam. Może z wyjątkiem wojny
i tysiąca. - Dlatego właśnie myślałem, że będziesz chciał
rozegrać kilka partyjek - stwierdził Brutal, słodko się do niego
uśmiechając. - Znalazł się mądrala - mruknął Percy, po czym
wycofał się do mojego gabinetu. Myśl o tym, że ten mały szczur
zaparkuje tyłek na moim fotelu, nie bardzo mi się podobała, ale
nic nie powiedziałem. Wskazówki zegara wlokły się niemiłosiernie
wolno. Dwunasta dwadzieścia, dwunasta trzydzieści. O dwunastej
czterdzieści John Coffey wstał z pryczy, stanął w drzwiach celi
i objął rękoma kraty. Brutal i ja podeszliśmy do celi Whartona
i zajrzeliśmy do środka. Leżał na pryczy i uśmiechał się do
sufitu. Oczy miał otwarte, ale wyglądały jak wielkie szklane
kulki. Jedną rękę trzymał na piersi, druga zwisała luźno z boku,
dotykając kłykciami podłogi. - Rany - mruknął Brutal. - W
niespełna godzinę zmienił się z Billy'ego Kida w Willy'ego
Śpiocha. Ciekawe, ile tabletek morfiny Dean wsypał do tej coli? -
 Dosyć - odparłem. Trochę drżał mi głos. Nie wiem, czy Brutal
słyszał to drżenie, ale ja na pewno. - Chodź. Zabieramy się do
dzieła. - Nie chcesz poczekać, aż nasz piękniś straci
przytomność? - Już stracił. Jest po prostu za mocno nabuzowany,
żeby zamknąć oczy. - Ty jesteś szefem.
Brutal rozejrzał się za Harrym, ale Harry stał już obok nas. Dean
siedział przy biurku oficera dyżurnego, tasując karty tak
energicznie i szybko, że dziwne, iż się jeszcze nie zapaliły. Co
jakiś czas rzucał okiem w lewo, w stronę mojego gabinetu, w
którym siedział Percy. - Już czas? - zapytał Harry. Jego długa
końska twarz była bardzo blada, ale sprawiał wrażenie
zdeterminowanego. - Tak - odparłem. - Jeśli mamy zamiar to
zrobić, już czas. Harry przeżegnał się i pocałował kciuk, a potem
otworzył drzwi izolatki, wyniósł z niej kaftan bezpieczeństwa i
podał go Brutalowi. Wszyscy trzej ruszyliśmy Zieloną Milą. Coffey
stał w drzwiach celi, obserwując nas, ale nie powiedział ani
słowa. Kiedy mijaliśmy biurko, Brutal schował kaftan za swoimi
szerokimi plecami. - Powodzenia - powiedział Dean. Był tak samo
blady jak Harry i wydawał się tak samo zdeterminowany. Percy
rzeczywiście siedział za moim biurkiem, zatopiony w lekturze
książki, z którą obnosił się przez kilka ostatnich wieczorów -
nie był to żaden z zeszytów "Argosy" lub "Stag", lecz Opieka nad
pacjentami w szpitalach psychiatrycznych. Z zawstydzonego
spojrzenia, które rzucił nam, kiedy weszliśmy do środka, ktoś
mógłby wnosić, że to Ostatnie dni Sodomy i Gomory. - Co jest? -
zapytał, pośpiesznie ją zamykając. - Czego chcecie? -  Pogadać
z tobą, Percy - odparłem. - Tylko pogadać.
Na naszych twarzach zobaczył jednak coś więcej niż chęć rozmowy.
Zerwał się z fotela i ruszył - niezupełnie biegnąc, ale prawie -
 w stronę otwartych drzwi do szopy. Spodziewał się, że
przyszliśmy go w najlepszym wypadku zrugać, najprawdopodobniej
zaś stłuc na kwaśne jabłko. Harry odciął mu drogę ucieczki,
stając w drzwiach ze skrzyżowanymi na piersi rękoma. - O co wam
chodzi? - zapytał mnie Percy. Był przestraszony, ale starał się
tego po sobie nie pokazywać. - Nie pytaj, Percy - odparłem.
Sądziłem, że poczuję się lepiej, kiedy to wszystko się zacznie,
lecz tak się wcale nie stało. Nie wierzyłem w to, co robię. To
był jakiś koszmar. Wciąż miałem nadzieję, iż żona potrząśnie mnie
za ramię i powie, że jęczałem głośno przez sen. - Lepiej, jeśli
nie będziesz stawiał oporu. - Co on tam chowa za plecami? -
zapytał drżącym głosem Percy, przyglądając się uważnie Brutalowi.
- Nic takiego - odparł Brutal. - No może tylko... ten drobiazg.
Wyciągnął zza pleców kaftan bezpieczeństwa i potrząsnął nim przy
biodrze niczym matador potrząsający muletą, kiedy prowokuje byka
do ataku. Percy wytrzeszczył oczy i rzucił się do przodu. Miał
zamiar uciec, ale Harry złapał go za ramiona i skończyło się
tylko na tym gwałtownym wypadzie. - Puszczaj! - wrzasnął Percy,
próbując się wyrwać. To nie mogło mu się udać - Harry ważył o sto
funtów więcej i przez większość wolnego czasu orał i rąbał drewno
- ale Percy zdołał przeciągnąć go przez pół pokoju i pofałdować
ten niesympatyczny zielony dywan, który dawno już zamierzałem
wymienić. Przez chwilę myślałem nawet, że uwolni jedną rękę -
panika może zdziałać cuda. - Uspokój się, Percy - powiedziałem. -
 Lepiej będzie, jeśli... - Nie mów, żebym się uspokoił, ty
idioto! - ryknął Percy, potrząsając ramionami i próbując się
wyzwolić. - Po prostu się ode mnie odwal! Wszyscy się odwalcie!
Znam różnych ludzi! Ważnych ludzi! Jeżeli natychmiast nie
przestaniecie, będziecie zasuwać na piechotę do Karoliny
Południowej, żeby dostać darmową zupę w garkuchni! Ponownie
szarpnął się do przodu i potrącił biodrem biurko. Książka, którą
czytał, Opieka nad pacjentami w szpitalach psychiatrycznych,
podskoczyła w górę i wypadła z niej, ukryta w środku, mniejsza
książeczka. Nic dziwnego, że miał minę winowajcy, kiedy tam
weszliśmy. Nie były to Ostatnie dni Sodomy i Gomory, lecz
broszura, którą dawaliśmy czasami więźniom, kiedy poczuli wolę
bożą i zachowywali się dość grzecznie, żeby zasłużyć na ten
skromny przywilej. Chyba już o niej wspominałem - o małym
komiksie, w którym Olive Oyl robiła to ze wszystkimi z wyjątkiem
małego Sweet Pea. Fakt, że Percy przesiaduje w moim gabinecie,
oglądając tę nędzną pornografię, trochę mnie zasmucił. Harry -
z tego, co widziałem, spoglądając zza ramienia Percy'ego - także
wydawał się lekko zdegustowany. Ale Brutal wybuchnął zdrowym
śmiechem i to przynajmniej na chwilę osłabiło w Percym wolę
walki. - Percy, Percy - skarcił go Brutal. - Co powiedziałaby na
to twoja matka? I co powiedziałby pan gubernator? Percy oblał się
krwistym rumieńcem.
- Zamknij się! I nie mieszaj do tego mojej matki.
Brutal rzucił mi kaftan bezpieczeństwa i przysunął twarz do
twarzy Percy'ego. - Proszę bardzo. Bądź po prostu grzecznym
chłopcem i wyciągnij do przodu ręce. Percy'emu trzęsły się wargi
i błyszczały oczy. Był bliski łez. - Nie zrobię tego - oświadczył
dziecinnym drżącym głosem - a wy nie zdołacie mnie zmusić. A
potem zaczął głośno wzywać pomocy. Harry i ja skrzywiliśmy się.
Jeśli był jakiś moment, w którym chcieliśmy zrezygnować, to
nadszedł właśnie wtedy. Zrezygnowalibyśmy, gdyby nie Brutal,
który nawet przez chwilę się nie wahał. Stanął obok Harry'ego,
który trzymał wykręcone do tyłu ręce Percy'ego, i złapał tego
ostatniego za uszy. - Jeśli nie przestaniesz się drzeć -
oświadczył - będziesz miał na głowie dwie największe na świecie
saszetki do herbaty. Percy przestał wzywać pomocy i przez chwilę
stał nieruchomo, trzęsąc się i spoglądając na okładkę wulgarnego
komiksu, na której Popeye i Olive robili to w twórczy sposób, o
którym słyszałem, ale którego nigdy nie próbowałem. "Oooch,
Popeye", głosił napis nad głową Olive. "Uch-uch-uch-uch", brzmiał
ten nad głową Popeye'a, który wciąż palił swoją fajkę. -
Wyciągnij ręce - powtórzył Brutal - i przestań się wygłupiać.
Natychmiast! - Nie zrobię tego, a wy nie zdołacie mnie zmusić.
- Powiem ci, że cholernie się mylisz - stwierdził Brutal, po czym
zacisnął palce na uszach Percy'ego i przekręcił je tak, jak
przekręca się gałki piekarnika. Piekarnika, który nie piecze tak,
jak byśmy sobie tego życzyli. Percy wydał z siebie żałosny pisk
bólu i zdumienia, którego wolałbym nigdy nie usłyszeć. To nie
były tylko ból i zdumienie; to było zrozumienie. Po raz pierwszy
w życiu dotarło do niego, że złe rzeczy nie przydarzają się
wyłącznie innym, tym, którzy nie mieli dość szczęścia, żeby być
krewnymi gubernatora. Chciałem powiedzieć Brutalowi, by tego nie
robił, ale oczywiście nie mogłem. Sprawy zaszły za daleko. Mogłem
tylko przypomnieć sobie, że Percy wydał Delacroix na Bóg jeden
wie jakie męczarnie tylko dlatego, że Delacroix się z niego
śmiał. Ale to nie łagodziło specjalnie oporów, jakie odczuwałem.
Złagodziłoby może, gdybym miał charakter bardziej podobny do
Percy'ego. - Wyciągnij ręce, skarbie - powiedział Brutal - albo
zrobię to jeszcze raz. Harry zdążył już puścić młodego pana
Wetmore'a. Szlochając jak dziecko i zalewając się łzami, Percy
wysunął przed siebie ręce niczym lunatyk w filmowej komedii, a
ja w okamgnieniu włożyłem na nie rękawy. Nie wsunąłem ich jeszcze
do końca, kiedy Brutal puścił jego uszy, złapał za paski
zwisające z mankietów i okręcił mu ręce wokół boków, krzyżując
je na piersi. Harry tymczasem zapiął kaftan z tyłu. Od chwili gdy
Percy dał za wygraną i wyciągnął ręce, cała rzecz nie trwała
dłużej niż dziesięć sekund. - W porządku - stwierdził Brutal. -
Idziemy.
Percy nie ruszał się z miejsca. Spojrzał na Brutala, a potem
obrócił przerażone załzawione oczy w moją stronę. Nie było już
mowy o jego koneksjach i o tym, jak będziemy zasuwać na piechotę
do Karoliny Południowej po darmową zupę. - Proszę - wyszeptał
chrapliwym bełkotliwym głosem. - Nie zamykaj mnie z nim razem w
celi. W tym momencie zrozumiałem, dlaczego wpadł w taką panikę
i dlaczego tak zawzięcie się opierał. Myślał, że wsadzimy go do
celi Dzikiego Billa Whartona; że karą za wsadzenie do hełmu
suchej gąbki będzie wydymanie na sucho przez naszego dyżurnego
psychopatę. Zamiast mu jednak współczuć, poczułem, jak ogarnia
mnie wstyd, i umocniłem się w swoim postanowieniu. Posądzał nas
o coś, co pewnie sam by zrobił, gdyby znalazł się na naszym
miejscu. - Nie idziesz do Whartona, Percy, ale do izolatki -
powiedziałem. - Spędzisz tam trzy albo cztery godziny, sam jeden
w ciemności, rozmyślając o tym, co zrobiłeś Delowi. Jest już może
za późno, żebyś nauczył się postępować tak, jak zachowują się
porządni ludzie... tak w każdym razie uważa Brutal... lecz ja
jestem optymistą. Ruszaj. Percy posłuchał mnie, mamrocząc pod
nosem, że będziemy tego żałować, bardzo żałować, jeszcze
zobaczymy, ale w gruncie rzeczy chyba odetchnął z ulgą. Kiedy
wyprowadziliśmy go na korytarz, Dean zrobił tak zaskoczoną i
zarazem niewinną minę, że o mało nie wybuchnąłem śmiechem.
Widziałem lepszych aktorów w wiejskich teatrzykach. - Nie
sądzicie, że te żarty posuwają się za daleko? - zapytał. -
Zamknij się, jeśli nie chcesz napytać sobie biedy - odparł
Brutal. Obu tych kwestii wyuczyli się wcześniej podczas lunchu,
i tak właśnie dla mnie brzmiały: jak wyuczone kwestie. Jeśli
jednak Percy był odpowiednio wystraszony i skonsternowany, Dean
Stanton mógł dzięki tym słowom zachować pracę. Osobiście nie
bardzo w to wierzyłem, ale wszystko było możliwe. Za każdym
razem, gdy ogarniało mnie zwątpienie, myślałem o Johnie Coffeyu
i myszy Delacroix. Pogoniliśmy Percy'ego Zieloną Milą. Biegnąc
potykał się i jęczał, prosząc, żebyśmy zwolnili, że wywróci się
jak długi, jeśli nie zwolnimy. Wharton leżał na pryczy, ale
minęliśmy jego celę tak szybko, że nie zdążyłem sprawdzić, czy
śpi. John Coffey stał w drzwiach celi i bacznie nas obserwował. -
 Jesteś złym człowiekiem i zasługujesz na to, żeby pójść do
ciemnicy - wymamrotał, ale nie sądzę, żeby Percy go usłyszał.
Weszliśmy do izolatki. Policzki Percy'ego były czerwone i mokre
od łez, oczy latały mu na wszystkie strony, a wypieszczone loki
spadły na czoło. Harry jedną ręką zabrał mu pistolet, a drugą tę
jego drogocenną hikorową maczugę. - Dostaniesz je z powrotem, nie
martw się - obiecał. W jego głosie słychać było lekkie
zakłopotanie. - Szkoda, że nie mogę tego powiedzieć o twojej
posadzie -odciął się Percy. - O waszych posadach. Nie możecie mi
tego zrobić! Nie możecie! Miał najwyraźniej zamiar kontynuować
ten wątek trochę dłużej, my jednak nie mieliśmy czasu go słuchać.
Z kieszeni wyjąłem rolkę taśmy izolacyjnej, która w latach
trzydziestych służyła do tego samego celu, co dzisiejsza taśma
klejąca. Percy zobaczył ją i zaczął się cofać, ale Brutal złapał
go z tyłu i przytrzymał, a ja oblepiłem mu taśmą usta i na
wszelki wypadek okręciłem ją wokół karku. Przy jej zdejmowaniu
mógł stracić trochę włosów i mogły mu popękać wargi, ale już się
tym nie przejmowałem. Miałem powyżej dziurek w nosie Percy'ego
Wetmore'a. Odsunęliśmy się od niego. Stojąc w kaftanie
bezpieczeństwa pośrodku izolatki, oddychając przez rozszerzone
nozdrza i wydając stłumione pomruki spod taśmy, nie różnił się
specjalnie od innych szaleńców, których tu zamykaliśmy. - Im
grzeczniej będziesz się zachowywał, tym szybciej stąd wyjdziesz -
 stwierdziłem. - Postaraj się to zapamiętać, Percy. - A jeśli
poczujesz się samotny, pomyśl o Olive Oyl - poradził mu Harry. -
 Uch-uch-uch-uch! Wyszliśmy na korytarz. Ja zamknąłem drzwi, a
Brutal przekręcił klucz w zamku. Dean stał trochę dalej na
korytarzu, tuż przy celi Coffeya. Uniwersalny klucz tkwił już w
górnym zamku. Wszyscy czterej popatrzyliśmy na siebie, nie mówiąc
ani słowa. Nie było takiej potrzeby. Uruchomiliśmy maszynerię i
mogliśmy teraz tylko mieć nadzieję, że potoczy się zgodnie z
naszymi zamiarami, nie wyskakując nigdzie z szyn. - W dalszym
ciągu chcesz się przejechać, John? - zapytał Brutal. - Tak,
proszę pana - odparł Coffey. - Tak mi się wydaje.
- To dobrze - stwierdził Dean. Przekręcił klucz w górnym zamku,
wyjął go i wsadził w dolny. - Czy musimy cię skuć, John? -
zapytałem.
Coffey przez chwilę się nad tym zastanawiał.
- Jeśli chcecie, możecie to zrobić - odparł w końcu. - Ale nie
ma takiej potrzeby. Skinąłem na Brutala, aby otworzył drzwi celi,
a potem zerknąłem na Harry'ego, który celował machinalnie z
czterdziestkipiątki Percy'ego w wychodzącego z celi Coffeya. -
Oddaj te rzeczy Deanowi - powiedziałem.
Harry zamrugał oczyma jak ktoś, kogo obudzono z chwilowej
drzemki, zobaczył, że wciąż trzyma w rękach pistolet i pałkę
Percy'ego, i wręczył je Deanowi. Coffey wyszedł tymczasem z celi,
zahaczając niemal łysą czaszką o drucianą siatkę jednej z lamp.
Ze zwisającymi z przodu rękoma i ramionami skulonymi po obu
stronach potężnej klatki piersiowej przypominał, podobnie jak
wtedy, gdy ujrzałem go po raz pierwszy, ogromnego uwięzionego
niedźwiedzia. - Zamknij zabawki Percy'ego w szufladzie biurka,
dopóki nie wrócimy - przykazałem Deanowi. - O ile w ogóle wrócimy
- wtrącił Harry.
- Dobrze - odparł Dean, nie zwracając uwagi na Harry'ego. - Gdyby
ktoś się zjawił... prawdopodobnie nikt nie przyjdzie, ale
gdyby... co mu powiesz? - Że Coffey zaczął rozrabiać koło północy
- odparł Dean, marszcząc czoło, jak student zdający bardzo ważny
egzamin. - Musieliśmy włożyć mu kaftan i wsadzić do izolatki.
Jeśli będzie słychać jakieś hałasy, każdy pomyśli, że to on -
dodał, wskazując głową Johna Coffeya. - A co z nami? - zapytał
Brutal.
- Paul poszedł do administracji przejrzeć akta Dela i sprawdzić
listę świadków. To ważne ze względu na to, że daliśmy plamę przy
egzekucji. Powiedział, że zostanie tam pewnie do końca zmiany.
Ty, Harry i Percy udaliście się do pralni przeprać rzeczy. Taka
była przynajmniej wersja oficjalna. W niektóre noce w pralni
grano w kości, w inne w blackjacka, pokera albo tryktraka. O
strażnikach, którzy się tam zbierali, mówiono, że piorą swoje
rzeczy. Podczas tych zgromadzeń pociągano na ogół bimber, a
czasami podawano sobie skręta. Tego rodzaju rzeczy dzieją się,
jak przypuszczam, od czasu kiedy wynaleziono więzienia. Gdy
człowiek ma przez całe życie do czynienia z parszywcami, nie może
się samemu trochę nie powalać. Tak czy inaczej nikt nie powinien
nas sprawdzać. "Pranie rzeczy" traktowane było w Cold Mountain
z wielką dyskrecją. - Doskonale - stwierdziłem, obracając Coffeya
i popychając go do przodu. - A jeśli to wszystko zakończy się
wpadką, o niczym nie wiesz. - Łatwo powiedzieć, ale...
W tym samym momencie spomiędzy prętów celi Whartona wysunęła się
koścista ręka i złapała Coffeya za biceps. Wszyscy otworzyliśmy
usta ze zdumienia. Wharton, który powinien być od dawna pogrążony
w śpiączce i martwy dla świata, stał uśmiechając się głupkowato
i kołysząc na nogach niczym bokser po otrzymaniu ciężkiego ciosu.
Reakcja Coffeya była znamienna. Nie odsunął się, lecz, podobnie
jak my, otworzył usta i wciągnął powietrze między zębami jak
ktoś, kto dotknął czegoś zimnego i nieprzyjemnego. Wybałuszył
oczy i przez chwilę można było pomyśleć, że nigdy w życiu nie
sprawiał wrażenia ociężałego umysłowo. Wydawał się zupełnie inny
- pełen życia - kiedy chciał, bym wszedł do jego celi i pozwolił
się dotknąć. W jego własnym języku, pozwolił sobie "pomóc".
Wyglądał tak samo, gdy wyciągał ręce po mysz. Teraz po raz trzeci
jego twarz rozjaśniła się, jakby ktoś zapalił mu reflektor w
mózgu. Tyle że tym razem wyglądało to trochę inaczej. Tym razem
jego oczy były chłodniejsze i nagle zacząłem się zastanawiać, co
będzie, jeśli John Coffey dostanie szału. Mieliśmy broń i
mogliśmy zrobić z niej użytek, ale położenie go trupem mogło się
okazać wcale nie takie proste. Zobaczyłem podobne obawy na twarzy
Brutala. Wharton wciąż rozdziawiał gębę w półprzytomnym uśmiechu.
- A ty dokąd się wybierasz? - zapytał. Zabrzmiało to: "aty doksie
wybrasz?" Coffey nie ruszył się z miejsca. Spojrzał na Whartona,
potem na jego rękę, a potem z powrotem na jego twarz. Nie
potrafiłem niczego dostrzec w oczach olbrzyma. To znaczy
widziałem w nich inteligencję, ale nie potrafiłem w nich czytać.
Co do Whartona, wcale się nim nie przejmowałem. Wiedziałem, że
nic z tego nie zapamięta. Był niczym pijak, któremu urwał się
film. - Jesteś złym człowiekiem - szepnął Coffey i trudno mi
powiedzieć, co usłyszałem w jego głosie: ból, gniew czy strach.
Może wszystkie te trzy rzeczy naraz. Coffey spojrzał ponownie na
dłoń Billa, tak jak się patrzy na robaka, który może paskudnie
ugryźć, ma taki zamiar. - Zgadza się, czarnuchu - potwierdził
Wharton z tym swoim drętwym prowokującym uśmieszkiem. - Jestem
zły jak wszyscy diabli. Poczułem nagle, że zaraz zdarzy się coś
strasznego, coś, co zmieni wszystkie nasze plany, podobnie jak
katastrofalne trzęsienie ziemi może zmienić bieg rzeki. To
musiało się zdarzyć i ani ja, ani żaden z nas nie mogliśmy zrobić
nic, żeby temu zapobiec. A potem Brutal oderwał dłoń Whartona od
ramienia Johna Coffeya i to uczucie ustąpiło - zupełnie jakby
przerwany został niebezpieczny obwód. Wspomniałem już, że podczas
mojej służby na bloku E nigdy nie telefonował gubernator. To
prawda, ale sądzę, że gdyby kiedykolwiek zadzwonił, poczułbym
taką samą ulgę jak wówczas, gdy Brutal oderwał dłoń Whartona od
górującego nade mną mężczyzny. Oczy Coffeya natychmiast
zmatowiały, tak jakby zgasł umieszczony w jego głowie reflektor.
- Połóż się, Billy - powiedział Brutal. - Odpocznij sobie. Była
to w zasadzie moja kwestia, ale w tych okolicznościach nie
przeszkadzało mi, że się nią posłużył. - Chyba rzeczywiście
odpocznę - zgodził się Wharton. Dał krok do tyłu, zatoczył się,
o mało nie upadł i w ostatniej sekundzie odzyskał równowagę. -
Rany julek. Wszystko się kręci. Zupełnie jakbym się uchlał.
Cofając się, nie spuszczał wytrzeszczonych oczu z Coffeya. -
Czarnuchy powinny mieć swoje własne krzesło elektryczne -
burknął. A potem zahaczył nogami o skraj materaca, zwalił się na
pryczę i zaczął chrapać, zanim jego głowa dotknęła poduszki. Miał
sine kręgi pod oczyma i siny koniuszek języka. - Chryste, jak on
zdołał wstać, mając w sobie tyle morfiny? - szepnął Dean. -
Nieważne - oświadczyłem. - Gdyby się obudził, daj mu następną
tabletkę rozpuszczoną w wodzie. Ale tylko jedną. Nie chcemy go
zabić. - Mów za siebie - mruknął Brutal, rzucając Whartonowi
pogardliwe spojrzenie. - Takiego potwora nie sposób zresztą zabić
morfiną. Oni nie mogą bez niej żyć. - To zły człowiek -
powiedział Coffey, ale tym razem ciszej, jakby nie był zupełnie
pewien, co mówi albo co przez to rozumie. - Zgadza się -
przytaknął Brutal. - Wyjątkowo podły. To jednak nie ma teraz
większego znaczenia, ponieważ nie wybieramy się z nim na tańce. -
 Ruszyliśmy dalej, asystując Coffeyowi niczym grupa czcicieli
otaczająca swego nagle zmartwychwstałego bożka. - Powiedz mi,
John, ty wiesz, dokąd cię zabieramy? - Żebym pomógł. Żebym
pomógł... jakiejś pani? - odparł Coffey, posyłając Brutalowi
pełne nadziei spojrzenie. Brutal pokiwał głową.
- Masz rację. Ale skąd o tym wiesz? Skąd wiesz?
John Coffey przez chwilę się nad tym zastanawiał, a potem
potrząsnął głową. - Nie wiem - odpowiedział. - Szczerze mówiąc,
szefie, w ogóle mało co wiem. Nigdy nie wiedziałem. I tym
musieliśmy się zadowolić.


6

Wiedziałem, że małe drzwi między moim gabinetem i szopą nie
zostały zaprojektowane z myślą o ludziach takich jak Coffey, lecz
dopiero gdy przed nimi stanęliśmy, zdałem sobie w pełni sprawę
z wagi problemu. Harry wybuchnął śmiechem, ale sam John nie
widział w tej sytuacji nic śmiesznego. Można się było tego
spodziewać; nie zobaczyłby w niej nic śmiesznego, gdyby nawet
odznaczał się trochę większą lotnością umysłu. Był wielkim
mężczyzną przez całe swoje dorosłe życie, a te drzwi były tylko
trochę mniejsze od normalnych. Przykucnął i przecisnął się przez
nie bokiem, a potem wyprostował się i zszedł na dół, gdzie czekał
na niego Brutal. Tam zatrzymał się i jego wzrok powędrował przez
puste pomieszczenie w stronę Starej Iskrówy, która stała na
podwyższeniu, cicha i złowroga niczym tron w zamku martwego
króla. Zawieszony beztrosko na oparciu kask bardziej niż koronę
przypominał jednak błazeńską czapkę - coś, co włożyłby na głowę
królewski trefniś chcąc, by szlachetna publiczność głośniej
śmiała się z jego żartów. Wydłużony, pajęczy cień krzesła pełzł
po ścianie niczym ponure memento. I owszem, znowu wydawało mi
się, że czuję w powietrzu odór spalonego ciała. Był słaby, ale
chyba go sobie nie wyobraziłem. Harry pochylił głowę i przeszedł
przez drzwi, a za nim ja. Nie podobało mi się nieruchome
spojrzenie, jakim John Coffey mierzył Starą Iskrówę. Jeszcze
mniej spodobała mi się gęsia skórka, którą zobaczyłem na jego
przedramionach, gdy podszedłem bliżej. - Chodź, duży -
powiedziałem, biorąc go za rękę i próbując pociągnąć w stronę
drzwi prowadzących do tunelu. Ale Coffey stał jak wryty; równie
dobrze mógłbym starać się poruszyć gołymi rękoma głaz tkwiący
głęboko w ziemi. - Chodź, John, musimy iść, chyba że czekasz, aż
karoca przemieni się z powrotem w dynię - mruknął Harry i nerwowo
się roześmiał. Wziął Coffeya za drugą rękę i pociągnął, lecz on
w dalszym ciągu nie ruszał się z miejsca. A potem powiedział coś
cichym i sennym głosem. Nie mówił do mnie ani do żadnego z nas,
ale po dziś dzień nie zapomniałem jego słów. - Wciąż tutaj są.
Wciąż trochę z nich tutaj zostało. Słyszę, jak krzyczą. Harry
przestał się śmiać. Niepewny uśmiech, który zawisł na jego
twarzy, przypominał skrzywioną okiennicę w oknie pustego domu.
Brutal rzucił mi przestraszone spojrzenie i odsunął się od Johna
Coffeya. Po raz drugi w czasie krótszym niż pięć minut miałem
wrażenie, że znaleźliśmy się na skraju katastrofy. Tym razem
jednak to ja energicznie zareagowałem. Trochę później miał to być
Harry. Wierzcie mi, wszyscy zasłużyliśmy na medal tej nocy.
Stanąłem między Johnem i krzesłem, wspinając się na palcach, żeby
kompletnie zasłonić mu pole widzenia, a potem strzeliłem dwa razy
głośno palcami przed jego oczyma. - No już! - przynagliłem. -
Chodźmy! Powiedziałeś, że nie musimy zakuwać cię w kajdany, pokaż
teraz, że to prawda. Chodź, duży! Chodź, Johnie Coffeyu. Tam! Do
tamtych drzwi! Rozjaśniły mu się oczy.
- Tak, szefie - mruknął i dzięki Bogu ruszył z miejsca.
- Patrz na drzwi, Johnie Coffeyu, na drzwi i nigdzie indziej. -
Tak, szefie.
Oczy Coffeya powędrowały posłusznie w stronę drzwi, a ja dałem
znak Brutalowi, który wyprzedził nas, wyjął z kieszeni kółko z
kluczami i odnalazł ten właściwy. John nie odrywał wzroku od
drzwi, a ja nie odrywałem wzroku od Johna, kątem oka widziałem
jednak, że Harry zerka nerwowo w stronę krzesła, jakby zobaczył
je po raz pierwszy w życiu.  "Wciąż trochę z nich tutaj zostało.
Słyszę, jak krzyczą". Jeśli to prawda, Eduard Delacroix musiał
krzyczeć najdłużej i najgłośniej z nich wszystkich i cieszyłem
się, że nie słyszę tego, co słyszał John Coffey. Brutal otworzył
drzwi i puszczając Coffeya przodem zeszliśmy po schodach.
Znalazłszy się na dole, nasz olbrzym spojrzał z niepokojem w głąb
niskiego ceglanego tunelu. Idąc nim mógł nabawić się skrzywienia
kręgosłupa, chyba że... Przysunąłem bliżej wózek. Prześcieradło,
na którym położyliśmy Dela, zabrano już (i prawdopodobnie
spalono) i widać było znajdujące się pod spodem czarne skórzane
obicia. - Kładź się - powiedziałem. Coffey zerknął na mnie z
powątpiewaniem, ale ja pokiwałem zachęcająco głową. - Będzie ci
łatwiej, a nam nie sprawi to różnicy. - Dobrze, szefie Edgecombe
- odparł, po czym położył się, spoglądając na nas swymi
zatroskanymi brązowymi oczyma. Jego obute w więzienne kapcie nogi
zwisały prawie do samej podłogi. Brutal stanął między nimi i
powiózł Johna Coffeya wilgotnym korytarzem, tak jak wiózł
przedtem wielu innych. Jedyną różnicą było to, że obecny pasażer
oddychał. W połowie drogi - znajdowaliśmy się pod szosą i
usłyszelibyśmy zapewne stłumiony warkot samochodu, gdyby któryś
przejeżdżał tędy o tej porze - John zaczął się uśmiechać. - Fajna
jazda - stwierdził.
Podczas następnej jazdy wózkiem nie będzie się tak dobrze bawił,
przeszło mi przez głowę. Podczas następnej jazdy wózkiem nie
będzie myślał i nie będzie czuł. A może nie miałem racji? "Wciąż
trochę z nich tutaj zostało", powiedział; i słyszał, jak krzyczą.
Idąc z tyłu, poczułem, jak przechodzi mnie dreszcz.
- Mam nadzieję, że nie zapomniałeś aladyna - odezwał się Brutal,
kiedy dotarliśmy do końca tunelu. - Nie martw się - odparłem.
Aladyn nie różnił się z wyglądu od innych kluczy, które nosiłem
w tamtym okresie - i które ważyły razem ze cztery funty - ale był
z nich najbardziej uniwersalny i otwierał wszystkie drzwi. Na
każdym z pięciu bloków mieliśmy po jednym aladynie, który należał
do kierownika. Inni strażnicy mogli go pożyczać, ale tylko
naczelny klawisz dysponował nim bez żadnych ograniczeń. Na końcu
tunelu znajdowała się otwierana stalowa krata, która zawsze
przypominała mi obrazki ze starych zamków i dawne czasy, gdy
rycerze walczyli w turniejach i kwitły dworskie maniery. Tyle że
Cold Mountain leżało bardzo daleko od Camelotu. Za kratą
zaczynały się schody prowadzące do niewielkiego włazu,
opatrzonego na zewnątrz tabliczkami: WSTĘP WZBRONIONY! WŁASNOŚĆ
PAŃSTWOWA! oraz UWAGA! WYSOKIE NAPIĘCIE! Otworzyłem kratę. Harry
odsunął ją na bok i wspięliśmy się po schodach, ponownie
puszczając przodem zgarbionego Johna Coffeya. Na samej górze
Harry wyminął go (co nie przyszło mu łatwo, mimo że był z nas
wszystkich najmniejszy) i otworzył zamek włazu. Próbował go
następnie podnieść, ale klapa tylko lekko drgnęła. - Niech pan
da, szefie - powiedział John, po czym ponownie wysforował się do
przodu, przyciskając przy tym do ściany Harry'ego, i uniósł jedną
ręką klapę, tak jakby zrobiona była z tektury, a nie ze stalowej
blachy. Uderzył nas w twarze chłodny wiatr z gór, który miał
teraz z małymi przerwami wiać aż do marca lub kwietnia. Razem z
nim nadleciało kilka suchych liści i John Coffey złapał jeden z
nich wolną ręką. Nigdy nie zapomnę tego, jak mu się przyjrzał,
jak podsunął go sobie pod szeroki kształtny nos i zgniótł, żeby
lepiej poczuć zapach. -  Ruszajmy - powiedział Brutal.
Wyszliśmy na zewnątrz. John opuścił klapę, a Brutal zamknął ją -
 po tej stronie włazu nie potrzebowaliśmy aladyna, ale
otworzyliśmy nim furtkę w ogrodzeniu, które otaczało wyjście. -
Trzymaj ręce blisko siebie, duży - mruknął Harry. - Nie dotykaj
drutów, jeśli nie chcesz się paskudnie poparzyć. Po chwili
stanęliśmy na poboczu drogi (wyglądaliśmy pewnie jak trzy pagórki
otaczające potężną górę) i spojrzeliśmy na majaczące po drugiej
stronie muru światła i wieże strażnicze zakładu karnego Cold
Mountain. Wewnątrz jednej z nich zobaczyłem nawet niewyraźną
sylwetkę chuchającego w dłonie strażnika, ale trwało to tylko
chwilę; wychodzące na szosę okna wież były małe i niezbyt ważne.
Mimo to musieliśmy zachowywać się bardzo, bardzo cicho. A gdyby
nadjechał teraz jakiś samochód, groziły nam poważne kłopoty. -
Chodźmy - szepnąłem. - Ty prowadź, Harry.
Ruszyliśmy gęsiego północną stroną szosy: Harry, potem John
Coffey i Brutal, na końcu ja. Pokonaliśmy pierwsze wzniesienie
i zeszliśmy na dół. Po więzieniu została tylko jaśniejsza łuna
nad szczytami drzew, ale Harry wcale nie zwalniał. - Gdzieś
zaparkował? - zapytał scenicznym szeptem Brutal, wydmuchując z
ust małe obłoczki pary. - W Baltimore? - Już niedaleko - odparł
nerwowym i poirytowanym tonem Harry. - Nie gorączkuj się, Brutal.
Coffey, z tego, co widziałem, mógł tak maszerować do wschodu
słońca, a może nawet do zachodu. Rozglądał się na wszystkie
strony i wzdrygnął się - nie ze strachu, jestem tego pewien, lecz
z radości - kiedy gdzieś w pobliżu zahukała sowa. Uświadomiłem
sobie, że choć bał się ciemności w zamkniętym pomieszczeniu, na
dworze wcale mu nie przeszkadzała. Sycił się nocą i ocierał o nią
zmysły, tak jak mężczyzna ociera twarz o krągłości kobiecego
biustu. - Skręcamy tutaj - mruknął Harry.
Po prawej stronie od szosy odchodziła wąska, zarośnięta chwastami
polna dróżka. Przeszliśmy nią kolejne ćwierć mili i Brutal
otwierał już usta, żeby coś powiedzieć, kiedy Harry zatrzymał
się, zszedł na lewo i zaczął odgarniać połamane sosnowe gałęzie.
John i Brutal pomogli mu i nim zdążyłem się przyłączyć, z
gęstwiny wyjrzała maska starej półciężarówki marki Farmall z
wyłupiastymi oczyma odrutowanych reflektorów. - Chciałem po
prostu zachować maksymalne środki ostrożności - wyjaśnił
gderliwym głosem Harry. - Dla ciebie to może być małe piwo,
Brutus, aleja pochodzę z bardzo pobożnej rodziny. Moi kuzyni są
tak cholernie świątobliwi, że chrześcijanie wyglądają przy nich
jak lwy, i gdyby złapano mnie na tym, co tutaj robię... - Nie ma
sprawy - uspokoił go Brutal. - Jestem po prostu trochę
podminowany. - Ja też - odparł sztywno Harry. - Żeby tylko ten
stary gruchot chciał od razu zaskoczyć. Wciąż mrucząc pod nosem,
obszedł dookoła maskę samochodu, a Brutal mrugnął do mnie okiem.
Co się tyczy Coffeya, w ogóle nas nie zauważał. Przechylił w bok
głowę i podziwiał gwiazdy rozrzucone po nieboskłonie. - Jeśli
chcesz, pojadę z nim z tyłu - zaproponował Brutal. Rozrusznik
zajęczał krótko, niczym stary kundel stawiający ostrożnie łapy
na szronie, a potem silnik zapalił. Harry dodał raz gazu i puścił
go na wolne obroty. - Nie musimy tam obaj siedzieć. - Siadaj z
przodu - zadecydowałem. - Możesz z nim jechać, kiedy będziemy
wracali. Pod warunkiem że nie przywiozą nas z powrotem naszą
własną karetką. - Nie mów takich rzeczy - odparł autentycznie
zmartwiony, tak jakby po raz pierwszy zdał sobie sprawę, jak
poważne grożą nam konsekwencje. - Chryste Panie, Paul. -  Siadaj
z przodu - powtórzyłem.
Posłuchał mnie. Potrząsnąłem kilka razy za rękę Johna Coffeya,
żeby sprowadzić go z powrotem na ziemię, i obszedłem wraz z nim
ciężarówkę. Jej skrzynia obudowana była po bokach żerdziami.
Harry zarzucił na nie plandekę, która powinna zasłonić nas przed
wzrokiem ludzi jadących z naprzeciwka, nie potrafił jednak nic
poradzić na otwarty tył. - Wskakuj na górę, duży - powiedziałem.
- Jedziemy na przejażdżkę?
- Zgadza się.
- To dobrze - stwierdził z uśmiechem, który był słodki i łagodny,
być może dlatego, że nie towarzyszył mu zanadto skomplikowany
proces myślowy. Wskoczyłem w ślad za nim na skrzynię, podszedłem
do szoferki i stuknąłem w dach. Harry wrzucił pierwszy bieg i
ciężarówka wytoczyła się, podskakując i kołysząc, z małego
zagajnika, w którym była ukryta. John Coffey stanął na szeroko
rozstawionych nogach pośrodku skrzyni, zadzierając głowę do
gwiazd, uśmiechając się szeroko i nie zwracając zupełnie uwagi
na smagające go gałęzie. - Niech pan spojrzy, szefie! - zawołał
z entuzjazmem, wskazując czarne niebo. - To Cassie, dama w fotelu
na biegunach! Miał rację; widziałem ją w pasie gwiazd między
ciemnymi drzewami. Tyle że kiedy wspomniał o damie w fotelu na
biegunach, nie pomyślałem o Kasjopei; pomyślałem o Melindzie
Moores. - Widzę ją - odparłem i pociągnąłem go za rękaw. - Ale
teraz musisz usiąść, dobrze? Siadł, opierając się plecami o
szoferkę i ani na chwilę nie spuszczając oczu z nocnego nieba.
Na jego twarzy malował się wyraz bezgranicznego bezmyślnego
szczęścia. Zielona Mila oddalała się z każdym obrotem łysych opon
farmalla i przynajmniej na razie wyschły łzy, które wydawały się
płynąć z jego oczu nieprzerwanym strumieniem.

7

Do domu Hala Mooresa w Chimney Ridge było dwadzieścia pięć mil
i podróż rozklekotaną powolną ciężarówką Harry'ego Terwilligera
zajęła nam ponad godzinę. Jazda była niesamowita i choć mam
wrażenie, że zachowałem w pamięci każdą jej chwilę - każdy wybój,
każdą dziurę i dwa groźne momenty, kiedy minęły nas jadące z
naprzeciwka ciężarówki - nie sądzę, by udało mi się nawet w
przybliżeniu opisać, jak się czułem, siedząc tam z tyłu razem z
Johnem Coffeyem, opatulony niczym Indianin w stare koce, o które
zadbał Harry. Było to przede wszystkim uczucie zagubienia -
głęboki i straszny ból, którego doznaje dziecko, uświadamiając
sobie, że musiało zabłądzić, że znalazło się w całkiem obcej
okolicy i nie wie, jak trafić do domu. Wybrałem się w środku nocy
na przejażdżkę z więźniem - nie pierwszym lepszym więźniem, lecz
kimś, kogo oskarżono o zamordowanie dwóch małych dziewczynek i
skazano na śmierć. Gdyby nas złapano, moja wiara, że jest
niewinny, nie miałaby najmniejszego znaczenia; trafilibyśmy na
pewno do kryminału, a wraz z nami prawdopodobnie Dean Stanton.
Rzuciłem na szalę całe swoje życie z powodu jednej spartolonej
egzekucji oraz wiary, że siedzący obok mnie przerośnięty gamoń
jest być może w stanie coś zrobić z nie nadającym się do operacji
guzem mózgu. Teraz jednak, obserwując gapiącego się na gwiazdy
Johna Coffeya, zdałem sobie z przerażeniem sprawę, że wcale w to
nie wierzę i nie wiem, czy kiedykolwiek wierzyłem; moja infekcja
wydawała się tak samo odległa i nieistotna jak wszystkie bolesne
i nieprzyjemne doznania, które odeszły w przeszłość (gdyby
kobieta pamiętała, jak bardzo bolało ją urodzenie pierwszego
dziecka, nigdy nie zdecydowałaby się na następne, powiedziała
kiedyś moja matka). Co się tyczy Pana Dzwoneczka, czy nie było
możliwe, a nawet prawdopodobne, że zbyt poważnie oceniliśmy
obrażenia, jakie zadał mu Percy? Albo że John - który
rzeczywiście obdarzony był pewnego rodzaju hipnotyczną siłą, co
do tego nie było żadnych wątpliwości - zasugerował nam w jakiś
sposób, że widzieliśmy coś, czego wcale nie widzieliśmy?
Pozostawała jeszcze kwestia, jak zachowa się dyrektor. Tamtego
dnia, gdy zaskoczyłem go w gabinecie, miałem do czynienia z
zapłakanym roztrzęsionym starcem. Nie była to jednak jego
prawdziwa twarz. Hal Moores był człowiekiem, który złamał kiedyś
rękę obwiesiowi próbującemu go dźgnąć, człowiekiem, który zwrócił
mi cynicznie uwagę, że jaja Delacroix ugotują się bez względu na
to, kto wejdzie w skład zespołu egzekucyjnego. Czy sądziłem, że
usunie się grzecznie na bok, wpuści do domu skazanego na śmierć
mordercę i pozwoli mu dotykać swojej żony? Moje wątpliwości rosły
w miarę, jak zbliżaliśmy się do celu. Nie potrafiłem po prostu
powiedzieć, dlaczego zrobiłem to, co zrobiłem, i dlaczego
przekonałem innych, by wzięli ze mną udział w tej zwariowanej
nocnej wycieczce. Nie wierzyłem, że uda nam się wyjść z tego
cało. Dziwna rzecz, że nie starałem się jednak tego wykrzyczeć,
choć mogłem to przecież uczynić; dopóki nie dojechaliśmy do domu
Mooresa, wszystko było jeszcze w naszych rękach. Coś - myślę, że
był to po prostu entuzjazm emanujący z siedzącego obok mnie
olbrzyma - powstrzymywało mnie przed walnięciem w dach kabiny i
krzyknięciem, żeby zawracać i jechać do więzienia, póki jest
jeszcze czas. W takim znajdowałem się stanie ducha, kiedy
zjechaliśmy z głównej szosy na drogę okręgową numer pięć, a potem
na Chimney Ridge Road. Mniej więcej piętnaście minut później
zobaczyłem zasłaniający gwiazdy zarys dachu, i domyśliłem się,
że jesteśmy na miejscu. Harry wrzucił jedynkę (sądzę, że podczas
całej podróży tylko raz użył najwyższego biegu), silnik szarpnął
i cały samochód zadrżał, jakby on także bał się tego, co nas
czekało. Skręciliśmy na wysypany żwirem podjazd Mooresa i
zaparkowaliśmy obok jego porządnego czarnego buicka. Trochę na
prawo przed nami stał elegancki dom wzniesiony w stylu, który
określa się chyba mianem Cape Cod. Podobny budynek mógł wydawać
się trochę nie na miejscu w naszej górzystej okolicy, ale ten
całkiem dobrze do niej pasował. Zza chmur wyszedł księżyc,
uśmiechając się nieco szerzej aniżeli poprzedniej nocy, i w jego
świetle zobaczyłem, że utrzymany zazwyczaj pięknie trawnik teraz
wydaje się zaniedbany. Sprawiały to głównie nie zagrabione
liście. W normalnych okolicznościach powinna się nimi zająć
Melly, ale tej jesieni Melly nie miała zdrowia do grabienia liści
i nie sądziłem, by doczekała następnej. Taka była prawda i
postradałem chyba zmysły łudząc się, że jakiś idiota o nieobecnym
spojrzeniu potrafi to zmienić. Może jednak nie było za późno,
żeby wziąć nogi za pas. Uniosłem się lekko i koc, którym byłem
otulony, ześlizgnął mi się z ramion. Pochylę się nad szoferką,
zapukam w szybę od strony kierowcy i powiem Harry'emu, żeby
wynosił się stąd, zanim... John Coffey złapał moje przedramię w
jedną ze swoich podobnych do bochnów dłoni i posadził mnie z
powrotem tak łatwo, jakby miał do czynienia z dzieckiem. - Niech
pan popatrzy, szefie - powiedział, pokazując palcem. - Ktoś nie
śpi. Mój wzrok pobiegł za jego palcem i poczułem, jak serce idzie
mi w pięty. W jednym z pokojów na tyłach domu paliło się światło.
Prawdopodobnie w sypialni, w której Melinda spędzała teraz całe
noce i dnie; schodzenie po schodach sprawiało jej tyle samo
trudności co grabienie liści, które spadły w czasie ostatniej
burzy. Usłyszeli oczywiście ciężarówkę - przeklętego farmalla,
którego silnik wył, charczał i strzelał z rury wydechowej nie
zaopatrzonej w coś tak frywolnego jak tłumik. Od pewnego czasu
Mooresowie nie spali zresztą zbyt dobrze. Zapaliło się światło
bliżej frontowych drzwi (w kuchni), a potem kolejno w salonie,
w hallu wejściowym i na ganku. Obserwowałem ten pochód świateł
tak jak człowiek, który stoi przy ścianie i pali ostatniego
papierosa, patrząc na zbliżający się marszowym krokiem pluton
egzekucyjny. Po chwili umilkł nierówny warkot silnika,
zaskrzypiały otwierane drzwiczki i kiedy żwir zachrzęścił pod
stopami Harry'ego i Brutala, zdałem sobie ostatecznie sprawę, że
jest już za późno. John wstał i pociągnął mnie za sobą. W
przyćmionym świetle jego twarz wydawała się ożywiona i pełna
entuzjazmu. Cóż w tym dziwnego, pamiętam, że tak pomyślałem.
Dlaczego miał nie być pełen entuzjazmu? Był przecież głupcem.
Brutal i Harry stali razem obok ciężarówki, niczym dzieci podczas
burzy, i zobaczyłem, że obaj są tak samo przestraszeni,
zakłopotani i zmieszani jak ja. To sprawiło, że poczułem się
jeszcze gorzej. John wysiadł z ciężarówki. Dla niego był to
raczej krok niż skok w dół. Ja podążyłem za nim, nieszczęśliwy
i odrętwiały. Wyłożyłbym się jak długi na zimnym żwirze, gdyby
nie złapał mnie za ramię. - To był błąd - szepnął cicho Brutal.
Miał szeroko otwarte przerażone oczy. - Chryste Panie, Paul, jak
my to sobie wszystko wyobrażaliśmy? - Teraz jest już za późno -
odparłem. Odepchnąłem na bok Coffeya, który stanął posłusznie
przy Harrym, po czym złapałem pod łokieć Brutala, tak jakby był
moją dziewczyną, i ruszyłem z nim w stronę ganku, na którym
paliło się teraz światło. - Ja będę mówił - oznajmiłem. -
Rozumiesz? - Dobrze - mruknął. - W tej chwili to chyba jedyna
rzecz, którą rozumiem. - Ty, Harry, stój razem z Coffeyem przy
ciężarówce, aż was zawołam - powiedziałem, oglądając się przez
ramię. - Nie chcę, żeby Moores zobaczył go, zanim będę gotów.
Kłopot polegał na tym, że nigdy nie miałem być gotów i właśnie
to sobie uświadomiłem. Kiedy Brutal i ja doszliśmy do schodów,
frontowe drzwi otworzyły się tak gwałtownie, aż podskoczyła
zamocowana na nich miedziana kołatka. W progu ukazał się Hal
Moores w niebieskich spodniach od piżamy i pasiastym podkoszulku.
Jego stalowoszare włosy sterczały każdy w inną stronę. Był
człowiekiem, który mógł mieć tysiące wrogów i dobrze o tym
wiedział. W prawej ręce zaciskał pistolet, zazwyczaj wiszący nad
kominkiem. Jego niezwykle długa lufa nie była bynajmniej
skierowana w podłogę. Broń znana pod nazwą Ned Buntline Special
należała kiedyś do jego dziadka. Hal odbezpieczył ją (co widząc,
poczułem, jak serce ucieka mi jeszcze bardziej w pięty). - Kogo
diabli tutaj niosą o trzeciej nad ranem? - zapytał. Nie słyszałem
w jego głosie strachu. Nie drżały mu także ręce. Dłoń, w której
trzymał broń, była nieruchoma jak głaz. - Odpowiadajcie, bo... -
 Lufa pistoletu zaczęła się podnosić. - Niech pan tego nie robi,
panie dyrektorze! - zawołał Brutal, wyciągając otwarte dłonie w
stronę uzbrojonego mężczyzny. Nigdy nie słyszałem, żeby jego głos
brzmiał tak jak w tamtej chwili; ktoś mógłby pomyśleć, że
drżenie, które opuściło dłonie Hala Mooresa, zadomowiło się teraz
w krtani Brutusa Howella. - To my! To Paul, ja i... To my! Stanął
na pierwszym schodku i światło padające z ganku oświetliło jego
twarz. Stanąłem obok niego. Moores omiótł nas uważnym spojrzeniem
i gniewna determinacja ustąpiła miejsca zdumieniu. - Co wy tutaj
robicie? - zapytał. - Jest nie tylko środek nocy, ale macie teraz
dyżur. Dobrze o tym wiem, rozkład wisi w moim warsztacie. Więc
co, na litość boską... To nie chodzi chyba o ucieczkę? Albo
zamieszki? - Popatrzył między nas i jego wzrok stwardniał. - Kto
tam stoi przy tej ciężarówce? Ja będę mówił, powiedziałem
Brutalowi, ale teraz, kiedy przyszła na to pora, nie potrafiłem
w ogóle otworzyć ust. Jadąc do pracy tego popołudnia, obmyśliłem
dokładnie, co powiem, kiedy znajdziemy się już na miejscu, i
wydawało mi się, że nie brzmi to jak czyste wariactwo. Nie
brzmiało oczywiście rozsądnie - nie było w tym nic rozsądnego -
ale może dość przekonująco, żeby Hal otworzył drzwi i dał nam
spróbować. Dał spróbować Johnowi. Teraz jednak cała moja
starannie przygotowana mowa rozsypała się jak domek z kart. Myśli
i obrazy - płonącego Dela, zdychającej myszy, starego Tu-Tuta,
który podskakiwał na Starej Iskrówie i wrzeszczał, że smaży się,
smaży jak indyk w brytfannie - wirowały mi w głowie niczym piasek
w porywie wichury. Wierzę, że istnieje na tym świecie dobro,
które spływa w ten czy inny sposób od miłosiernego Boga, ale
wierzę również, że istnieje inna siła, tak samo realna jak Bóg,
do którego modliłem się przez całe życie, i że stara się ona
świadomie obrócić wniwecz wszystkie nasze dobre zamiary. Nie mam
tutaj na myśli szatana (chociaż wierzę, że on również istnieje),
ale demona niezgody, złośliwego i głupiego diabła, który śmieje
się do rozpuku, kiedy jakiś staruszek zaprószy ogień, chcąc
zapalić fajkę, albo kiedy mały, kochany przez wszystkich szkrab
wepchnie sobie do ust pierwszy gwiazdkowy prezent i zakrztusi się
nim na śmierć. Miałem dużo czasu, żeby się nad tym zastanowić,
wszystkie te lata, które upłynęły od Cold Mountain do Georgia
Pines, i uważam, że ta siła była aktywna tamtej nocy, że kłębiła
się między nami niczym mgła, starając się nie dopuścić Johna
Coffeya do Melindy Moores. - Panie dyrektorze... Hal... ja...
Nie byłem w stanie wykrztusić z siebie nic sensownego.
Hal w ogóle mnie nie słuchał. Podniósł ponownie pistolet, celując
z niego gdzieś miedzy Brutalem i mną. Jego przekrwione oczy
rozszerzyły się ze zdziwienia. Do ganku zbliżał się Harry
Terwilliger, w mniejszym lub większym stopniu prowadzony przez
naszego wielkoluda, który wykrzywiał usta w szerokim, głupkowatym
uśmiechu. - Coffey, John Coffey - szepnął Moores i wciągnął w
płuca powietrze. - Stój. Stój w miejscu, bo będę strzelał! - Hal?
- odezwał się gdzieś za nim słaby i drżący kobiecy głos. - Co tam
robisz? Z kim rozmawiasz, ty pierdolony kutasie? Zakłopotany i
zrozpaczony Moores odwrócił się na chwilę do tyłu. Tylko, jak
powiedziałem, na chwilę, ale wystarczająco długą, bym zdołał mu
wyrwać z dłoni pistolet. I zrobiłbym to, gdybym potrafił poruszyć
rękoma. Miałem wrażenie, że ktoś przywiązał do nich ciężary. W
głowie szumiało mi jak w głośniku radiowym podczas burzy.
Pamiętam tylko, że czułem lęk i rodzaj tępego zażenowania wobec
Hala. Harry i John Coffey dotarli do schodów, lecz Moores
odwrócił się z powrotem i ponownie uniósł pistolet. Powiedział
później, że owszem, miał szczery zamiar zastrzelić Coffeya;
podejrzewał, że jesteśmy wszyscy zakładnikami, a inicjator całej
akcji kryje się gdzieś w cieniu koło ciężarówki. Nie miał
pojęcia, dlaczego przywieziono nas do jego domu, ale najbardziej
prawdopodobnym motywem wydawała się chęć zemsty. Zanim zdążył
strzelić, Harry dał krok do przodu i zasłonił Coffeya własnym
ciałem. Coffey nie kazał mu tego robić; Harry uczynił to z
własnej inicjatywy. - Nie, panie dyrektorze - odezwał się. -
Wszystko jest w porządku! Nikt nie jest uzbrojony, nikomu nie
stanie się nic złego, przyjechaliśmy tu, żeby pomóc. - Pomóc? -
Potargane krzaczaste brwi Mooresa uniosły się w górę. Piorunował
nas wzrokiem. Nie spuszczałem oczu z odbezpieczonego kurka
pistoletu. - Pomóc w czym? Pomóc komu? Jakby w odpowiedzi
ponownie odezwał się kobiecy głos, swarliwy i kompletnie wyzbyty
wstydu. - Chodź tutaj i wypiłuj mi szparę, ty sukinsynu! I
przyprowadź swoich zasranych kolesiów! Niech mnie wydupczą po
kolei! Spojrzałem na Brutala, wstrząśnięty do szpiku kości.
Potrafiłem zrozumieć, że Melinda przeklina - że guz spowodował,
iż zaczęła używać brzydkich wyrazów - ale to było coś więcej niż
brzydkie wyrazy. O wiele więcej. - Co wy tutaj robicie? - zapytał
nas ponownie Moores. W jego głosie nie słychać było już
poprzedniej determinacji; osłabiły ją jazgotliwe krzyki jego
żony. - Nie rozumiem. Czy to ucieczka, czy... W tym momencie John
Coffey odsunął Harry'ego - podniósł go po prostu do góry i
postawił obok - i wszedł na ganek. Stanął między mną i Brutalem,
tak wielki, że zepchnął nas niemal na rosnący po obu stronach
ostrokrzew. Oczy Mooresa powędrowały za nim w górę, tak jak
podnoszą się oczy kogoś, kto chce zobaczyć koronę wysokiego
drzewa. I nagle świat trafił z powrotem na swoje miejsce. Zniknął
duch niezgody, który rozproszył moje myśli niczym potężne palce
przesiewające piasek albo ziarna ryżu. Zrozumiałem chyba także,
dlaczego Harry był zdolny do działania, podczas gdy ja i Brutal
staliśmy zdezorientowani i bezradni przed naszym szefem.
Harry'emu towarzyszył John - a czymkolwiek jest ten drugi duch,
który stanowi przeciwwagę dla ducha niezgody, tkwił on wtedy w
Johnie Coffeyu. I kiedy John podszedł do dyrektora Mooresa, ten
właśnie duch - coś białego, tak właśnie o nim myślę, jako o czymś
białym - zaczął panować nad sytuacją. Ta druga moc nie odeszła,
ale widziałem, jak cofa się niczym cień w promieniu jasnego
światła. - Chcę pomóc - powiedział John Coffey. Moores otworzył
usta i patrzył na niego zafascynowanym wzrokiem. Coffey wyjął mu
z ręki pistolet i podał go mnie, lecz nie sądzę, żeby Hal zdawał
sobie w ogóle z tego sprawę. Opuściłem ostrożnie odbezpieczony
kurek. Później, sprawdzając cylinder, odkryłem, że nie było w nim
wcale nabojów. Czasami zastanawiam się, czy Hal o tym wiedział. -
 Przyjechałem jej pomóc - mruczał John. - Tylko pomóc. Nie chcę
niczego więcej. - Hal! - zawołała z sypialni Melinda. Jej głos
wydawał się teraz nieco silniejszy, ale także bardziej
przestraszony, jakby ten duch, który wprawił nas w takie
zmieszanie, wycofał się do niej. - Kimkolwiek są, każ im się
wynosić! Nie chcemy żadnych kramarzy w środku nocy. Nie potrzebny
nam elektroluks ani hoover! Ani francuskie majtki z dziurką w
kroczu! Wyrzuć ich! Powiedz, żeby spierdalali w podskokach... Coś
stłukło się - to mogła być szklanka - a potem usłyszeliśmy jej
płacz. - Chcę tylko pomóc - powtórzył John Coffey tak cicho, że
jego głos graniczył z szeptem. Nie zwracał uwagi ani na jej
szloch, ani na wulgarne słowa. - Tylko pomóc, szefie, nic więcej.
- Nie możesz - stwierdził Moores. - Nikt nie może jej pomóc.
Słyszałem już gdzieś ten ton i po chwili uświadomiłem sobie, że
sam nim przemawiałem tamtej nocy, gdy wszedłem do celi Coffeya.
Mówiłem wtedy jak zahipnotyzowany. Zajmij się swoimi sprawami,
a ja zajmę się swoimi, powiedziałem do Delacroix... tyle że w
gruncie rzeczy to John Coffey zajął się moimi sprawami, podobnie
jak teraz miał zająć się sprawami Mooresa. - Chyba możemy -
powiedział Brutal. - I nie ryzykowalibyśmy utraty pracy, a może
nawet tego, że wylądujemy za kratkami, tylko po to, żeby odjechać
teraz z kwitkiem. Nie wspomniał oczywiście, że zaledwie przed
trzema minutami obaj byliśmy gotowi to zrobić. John Coffey
odebrał nam teraz wszelką inicjatywę. Wszedł do środka, mijając
w progu Mooresa, który wyciągnął bez przekonania rękę, żeby go
zatrzymać. Ześlizgnęła się z biodra Coffeya i jestem pewien, że
nasz wielkolud nawet jej nie poczuł. Szurając nogami, ruszył
korytarzem w stronę salonu, sąsiadującej z nim kuchni i
znajdującej się jeszcze dalej sypialni, z której dobiegał znowu
piskliwy, trudny do rozpoznania głos. - Trzymaj się ode mnie z
daleka! Kimkolwiek jesteś, nie waż się tu wchodzić! Nie jestem
ubrana, mam cycki na wierzchu i wietrzę sobie cipkę! John
maszerował dalej, wcale się tym nie przejmując, ze zwisającymi
po bokach rękoma, błyszczącą czaszką i pochyloną głową, żeby nie
zahaczyć o żaden z żyrandoli. Po chwili ruszyliśmy za nim: ja
pierwszy, Brutal i Hal obok siebie i zamykający pochód Harry.
Rozumiałem dobrze tylko jedno; nie mieliśmy teraz na nic wpływu.
Wszystko było w rękach Johna.


8

Kobieta wsparta o wezgłowie łóżka i wlepiająca bezmyślnie wzrok
w olbrzyma, który pojawił się w polu jej widzenia, w ogóle nie
przypominała Melly Moores, jaką znałem od dwudziestu lat; nie
była nawet podobna do Melly Moores, którą ja i Janice
odwiedziliśmy na krótko przed egzekucją Delacroix. Wyglądała jak
przebrane za wiedźmę chore dziecko. Obwisłą siną twarz żłobiły
setki zmarszczek. Skóra wokół prawego oka była spuchnięta, tak
jakby miała ochotę mrugnąć. Usta po tej samej stronie opadły jej
w dół; nad dolną wargą sterczał pożółkły stary ząb. Włosy
tworzyły wokół jej czaszki kruchą siwą aureolę. W pokoju unosił
się zapach rzeczy, które nasze ciało wydala tak dyskretnie, gdy
wszystko toczy się jak trzeba. Nocnik przy jej łóżku wypełniała
jakaś paskudna żółtawa maź. Przybyliśmy za późno, pomyślałem
przerażony. Kilka dni temu można ją było jeszcze poznać -
chorowała, ale była sobą. Ta rzecz w jej głowie musiała jednak
poczynić od tego czasu kolosalne postępy. Nie sądziłem, żeby
nawet John Coffey mógł teraz pomóc Melly Moores. Kiedy wszedł do
sypialni, na jej twarzy malowały się strach i zgroza - jakby ta
rzecz rozpoznała doktora, który potrafi się być może z nią
rozprawić i wypędzić... posypać solą, tak jak posypuje się
pijawkę, żeby przestała ssać krew. Nie chcę, żebyście mnie źle
zrozumieli; nie twierdzę, że Melly Moores była opętana, i zdaję
sobie sprawę, że biorąc pod uwagę stan, w jakim się wówczas
znajdowałem, nie mogę do końca polegać na świadectwie własnych
zmysłów. Z drugiej strony nigdy nie wykluczyłem możliwości
opętania przez diabła. Coś było w jej oczach, powiadam wam, coś,
co przypominało strach. W tej kwestii możecie mi zaufać.
Oglądałem strach zbyt często, żeby się mylić. A jednak to coś
ulotniło się bardzo szybko i jego miejsce zajęło żywe
irracjonalne zainteresowanie. Jej usta wykrzywiły się w grymasie,
który można było uznać za uśmiech. - O, jaki duży! - zawołała.
Miała głos małej dziewczynki, która nie doszła jeszcze do zdrowia
po ciężkiej infekcji gardła. Wysunęła spod kołdry ręce, tak samo
gąbczasto-białe jak twarz, i klasnęła w dłonie. - Ściągaj portki!
Słyszałam wiele o murzyńskich kutasach, ale nigdy żadnego nie
widziałam. Stojący za mną Moores wydał cichy, pełen rozpaczy jęk.
John Coffey nie zwracał na to w ogóle uwagi. Przez chwilę stał
nieruchomo, jakby chciał przyjrzeć się jej z pewnej odległości,
a potem podszedł do łóżka, które oświetlała pojedyncza lampa.
Jasny krąg światła padał na białą kołdrę podciągniętą aż po
koronkowy kołnierzyk nocnej koszuli Melindy. W cieniu za łóżkiem
zobaczyłem szezlong, który stał kiedyś w salonie. Narzuta, którą
Melly zrobiła własnoręcznie na drutach w szczęśliwszym okresie,
leżała w połowie na szezlongu i w połowie na podłodze. To tutaj
właśnie spał - a przynajmniej drzemał - Hal, gdy przyjechaliśmy.
Kiedy John podszedł bliżej, wyraz jej twarzy zmienił się po raz
trzeci. Nagle zobaczyłem Melly, której dobroć przez wszystkie te
lata znaczyła dla mnie bardzo dużo i jeszcze więcej dla Janice,
gdy nasze dzieci wyfrunęły z gniazda, a ona poczuła się samotna,
bezużyteczna i przygnębiona. Melly była w dalszym ciągu
zainteresowana, teraz jednak jej ciekawość wydawała się zdrowa
i w pełni świadoma. - Kim jesteś? - zapytała czystym spokojnym
głosem. - I dlaczego masz tyle blizn na rękach i ramionach? Kto
cię tak skrzywdził? - Nie bardzo pamiętam, skąd się wszystkie
wzięły, proszę pani - odparł skromnie John Coffey, siadając obok
niej na łóżku. Melinda uśmiechnęła się najlepiej jak mogła -
wykrzywiony szyderczo kącik ust zadrżał, ale się nie podniósł -
a potem dotknęła palcem wygiętej niczym szabla białej blizny na
jego lewej dłoni. - Jesteś w takim razie szczęściarzem! Rozumiesz
dlaczego? - Chyba dlatego, że jeśli człowiek nie pamięta, kto go
skrzywdził, nie zawraca sobie tym głowy w nocy - odparł John
Coffey z tym swoim południowym akcentem. Melinda wybuchnęła
srebrzystym śmiechem, który wypełnił cuchnącą sypialnię. Hal stał
teraz koło mnie, szybko oddychając, ale nie próbował
przeszkadzać. Kiedy Melly się roześmiała, wstrzymał na chwilę
oddech i złapał mnie swoją wielką dłonią za ramię. Uścisk był tak
mocny, że został mi po nim siniak - odkryłem go nazajutrz - lecz
w tamtym momencie prawie go nie poczułem. - Jak się nazywasz? -
zapytała.
- John Coffey, proszę pani.
- Tak jak napój.
- Tak, proszę pani, tylko inaczej się pisze.
Siedziała wsparta o poduszki, uważnie się w niego wpatrując, a
on odwzajemniał jej spojrzenie. Światło lampy wydobywało ich z
mroku, tak jakby byli aktorami na scenie - potężny czarny
mężczyzna w więziennych drelichach i drobna umierająca biała
kobieta. W jej utkwionych w Johnie oczach płonęła fascynacja. -
Proszę pani?
- Tak, Johnie Coffeyu? - szepnęła. Ich słowa ledwie do nas
docierały. Czułem, jak tężeją mi mięśnie nóg, rąk i pleców.
Zdawałem sobie mgliście sprawę, że dyrektor zaciska palce na moim
ramieniu, i widziałem kątem oka, że Harry i Brutal trzymają się
za ręce niczym dzieci, które zabłądziły w nocy. Coś miało się
zdarzyć. Coś wielkiego. Każdy z nas czuł to na swój sposób. John
Coffey przysunął się do niej bliżej. Zaskrzypiały sprężyny łóżka,
zaszeleściła pościel i do sypialni zajrzał przez okno
uśmiechnięty zimno księżyc. Podbiegłe krwią oczy Coffeya badały
jej wycieńczoną twarz. - Widzę to - oznajmił. Nie mówił do niej
(tak mi się w każdym razie wydaje), lecz do siebie. - Widzę to
i mogę pomóc. Niech się pani nie rusza... Niech się pani nie
rusza... Pochylał się coraz niżej. Jego wielka twarz zatrzymała
się na chwilę nie dalej niż dwa cale od jej twarzy. Wyciągnął do
tyłu rozczapierzone palce, jakby każąc nam czekać... po prostu
czekać, a potem pochylił się jeszcze bardziej. Jego szerokie
wargi dotknęły ust Melindy i otworzyły je. Przez moment widziałem
jej jedno oko, które spoglądało w ścianę i w którym malowało się
chyba zaskoczenie. A potem zasłoniła je jego gładka głowa. Z
cichym świstem wciągnął w płuca powietrze, które zalegało w jej
płucach. Trwało to sekundę albo dwie, a później podłoga uciekła
nam spod nóg i zatrząsł się cały dom. Wcale sobie tego nie
wyobraziłem; wszyscy to poczuli i wszyscy o tym później mówili.
Rozległ się przeciągły grzmot. W salonie runęło na podłogę coś
bardzo ciężkiego - już po wszystkim okazało się, że był to duży
ścienny zegar. Hal oddawał go potem parę razy do naprawy, ale po
żadnej z nich nie chodził dłużej niż piętnaście minut. Gdzieś
bliżej rozległ się huk i po sekundzie pękła szyba, przez którą
zaglądał do środka księżyc. Wiszący na ścianie obraz - kliper
żeglujący przez jedno z siedmiu mórz - spadł z gwoździa i rozbił
się o podłogę; szkło, które go osłaniało, roztrzaskało się na
kawałki. Poczułem ciepło i zobaczyłem, że z białej kołdry
okrywającej Melindę unosi się dym. Na dole, w miejscu, pod którym
dygotała jej prawa stopa, poszwa całkiem sczerniała. Mając
wrażenie, że śnię, strząsnąłem z ramienia dłoń Mooresa i
podszedłem do nocnego stolika. Obok trzech albo czterech
słoiczków z lekami, które przewróciły się podczas wstrząsu, stała
tam szklanka wody. Wziąłem ją do ręki i polałem dymiące miejsce.
Rozległ się głośny syk. John Coffey ciągle całował ją w ten
głęboki intymny sposób, wdychając powietrze, które znajdowało się
w jej płucach. Jedną rękę wciąż wyciągał do tyłu, drugą opierał
o łóżko. Palce miał szeroko rozłożone; jego dłoń przypominała mi
brązową rozgwiazdę. Melinda wygięła nagle plecy w łuk. Jej ręka
zatrzepotała w powietrzu, palce zacisnęły się i rozluźniły w
serii skurczów. Stopy bębniły o łóżko. A potem coś krzyknęło. I
znowu nie tylko ja jeden to usłyszałem. Według Brutala brzmiało
to jak wycie kojota lub wilka, który wpadł w potrzask. Mnie
przypominało bardziej krzyk orła, którego słychać czasami w
spokojne ranki, gdy pikuje ze sztywno wyprostowanymi skrzydłami
przez strzępy mgły. Na zewnątrz zerwał się tak mocny wiatr, że
dom zatrząsł się po raz drugi - i było to dziwne, ponieważ do tej
pory prawie w ogóle nie wiało. John Coffey odsunął się od Melindy
i zobaczyłem, że jej twarz się wygładziła. Usta nie opadały już
z prawej strony. Oczy odzyskały normalny kształt i wyglądała
dziesięć lat młodziej. Coffey przyglądał jej się przez krótki
moment, a potem zaniósł się kaszlem. Obracając głowę, żeby nie
kasłać jej w twarz, stracił równowagę (co nie było dziwne; od
samego początku siedział na skraju łóżka, opierając się o nie
tylko jednym pośladkiem) i spadł na podłogę. To wystarczyło, żeby
dom zatrząsł się po raz trzeci. Coffey wylądował na kolanach i
zwiesił głowę, kaszląc niczym dogorywający gruźlik. Teraz będą
robaki, pomyślałem. Wykrztusi je z siebie i będzie ich tym razem
całe mnóstwo. A jednak tego nie zrobił. Zanosił się tylko coraz
cięższym kaszlem, z trudem znajdując czas, żeby zaczerpnąć
powietrza między atakami. Jego ciemnoczekoladowa skóra zaczęła
szarzeć. Zaniepokojony Brutal przyklęknął obok niego na jedno
kolano i objął ramieniem wstrząsane spazmami szerokie plecy. Jego
gest jakby złamał zaklęcie. Moores podszedł do swojej żony i
usiadł w miejscu, które jeszcze przed chwilą zajmował Coffey. Nie
zdawał sobie prawie sprawy z obecności kaszlącego, krztuszącego
się olbrzyma. Chociaż Coffey klęczał prawie u jego stóp, Moores
nie odrywał wzroku od Melindy, która przyglądała mu się ze
zdziwieniem. Patrząc na nią, człowiek miał wrażenie, że patrzy
na brudne lustro, które ktoś przetarł ściereczką. - John! -
zawołał Brutal. - Wyrzygaj to! Wyrzygaj, tak jak to robiłeś
wcześniej! John jednak nie przestawał zanosić się kaszlem. Łzy
stanęły mu w oczach z wysiłku. Z ust leciały drobne kropelki
śliny, ale poza tym nic z siebie nie wypluł. Brutal walnął go
kilka razy w plecy, a potem obejrzał się na mnie. - On się dusi!
- zawołał. - Dusi się tym, co z niej wyssał. Ruszyłem do przodu,
lecz John uciekł przede mną na kolanach w kąt pokoju, wciąż
gwałtownie kaszląc i łapiąc kurczowo powietrze. Zamknął oczy,
oparł czoło o tapetę - przedstawiającą dzikie czerwone róże na
tle ogrodowego muru - i wydał z siebie wyjątkowo paskudny
charkotliwy odgłos, tak jakby chciał wyrzygać własne gardło.
Teraz wylecą z niego te robaki, pamiętam, że tak właśnie
pomyślałem, ale one w ogóle się nie pojawiły. Za to ataki kaszlu
trochę osłabły. - Nic mi nie jest, szefie - oznajmił, wciąż
opierając czoło o dzikie róże. Nie otwierał oczu. Nie miałem
pojęcia, skąd wie, że za nim stoję, ale najwyraźniej to wiedział.
- Słowo daję. Niech pan się zajmie panią. Spojrzałem na niego z
powątpiewaniem i odwróciłem się w stronę łóżka. Hal gładził Melly
po brwiach i zobaczyłem coś niezwykłego: część jej włosów - nie
wszystkie, ale część - przybrała z powrotem czarny kolor. - Co
się stało? - zapytała go. Na moich oczach zarumieniły się jej
policzki. Wyglądało to, jakby skradła kilka dzikich róż z tapety.
- Skąd się tutaj wzięłam? Wybieraliśmy się przecież do szpitala
w Indianoli, prawda? Doktor miał mi zrobić zdjęcia rentgenowskie
mózgu. - Cicho - szepnął Hal. - Cicho, kochanie, to wszystko nie
ma teraz znaczenia. - Ale ja nie rozumiem! - prawie krzyknęła. -
 Zatrzymaliśmy się obok przydrożnego straganu... kupiłeś mi
bukiecik za dziesięć centów... a potem... a potem znalazłam się
tutaj. Jest ciemno! Jadłeś kolację, Hal? Dlaczego jestem w
sypialni dla gości? Czy zrobili mi to zdjęcie? - Jej oczy
przesunęły się po Harrym, prawie go nie widząc... była chyba w
szoku... i zatrzymały na mnie. - Paul? Czy zrobili mi to zdjęcie?
- Tak - odparłem. - Nic na nim nie było.
- Nie znaleźli guza?
- Nie - potwierdziłem. - Powiedzieli, że bóle głowy powinny
szybko ustąpić. Siedzący obok niej Hal wybuchnął płaczem.
Melinda pochyliła się do przodu i pocałowała go w skroń. A potem
jej oczy powędrowały w róg pokoju. - Kim jest ten mężczyzna?
Dlaczego tam klęczy?
Odwróciłem się i zobaczyłem, że John Coffey próbuje podnieść się
z kolan. Brutal pomógł mu i John w końcu się wyprostował. Wciąż
jednak stał w kącie, jak dziecko, które było niegrzeczne. Kaszel
nie ustawał, ale jego ataki były coraz słabsze. - John -
powiedziałem. - Odwróć się i poznaj panią.
Powoli się odwrócił. Miał popielatą twarz i wydawał się dziesięć
lat starszy - jak silny niegdyś mężczyzna, który przegrywa w
końcu długą walkę z chorobą. Wlepił oczy w podłogę i wyglądał,
jakby brakowało mu czapki, którą mógłby miętosić w palcach. - Kim
jesteś? - zapytała go ponownie. - Jak się nazywasz? - John
Coffey, proszę pani - odpowiedział.
- Jak napój, tylko inaczej się pisze - dodała prawie natychmiast.
Hal drgnął za nią. Poczuła to i poklepała go uspokajającym gestem
po dłoni, nie odrywając oczu od czarnego mężczyzny. - Śniłam o
tobie - wyszeptała zdumionym głosem. - Śniłam, że błądzisz gdzieś
w mroku, podobnie jak ja. Odnaleźliśmy się. John Coffey milczał.
- Odnaleźliśmy się w mroku - powtórzyła. - Wstań, Hal, nie dajesz
mi się ruszyć. Hal wstał i patrzył z niedowierzaniem, jak Melinda
odsuwa kołdrę. - Melly... przecież nie możesz...
- Nie bądź głuptasem - powiedziała, wystawiając nogi z łóżka. -
Oczywiście, że mogę. - Wygładziła nocną koszulę i wstała. - Mój
Boże - szepnął Hal. - Przenajświętszy Boże w niebiosach, patrzcie
na nią. Melinda podeszła do Johna Coffeya. Brutal odsunął się na
bok z zafascynowanym wyrazem twarzy. Przy pierwszym kroku lekko
powłóczyła nogą - faworyzowała po prostu prawą kosztem lewej -
lecz potem i to minęło. Przypomniałem sobie, jak Brutal wręczył
Delacroix kolorową szpulkę. "Rzuć ją, chcę zobaczyć, jak
biegnie", powiedział. Pan Dzwoneczek utykał wtedy, ale nazajutrz,
w noc, kiedy Del przeszedł Milę, nic mu nie dolegało. Melly
wzięła Johna w ramiona i uściskała go. Coffey stał przez chwilę
bez ruchu, pozwalając jej na to, a potem podniósł rękę i
pogładził ją po głowie. Zrobił to z nieskończoną delikatnością.
Jego twarz była ciągle szara. Sprawiał wrażenie ciężko chorego.
Po chwili Melly odsunęła się, ale nie odrywała od niego wzroku. -
 Dziękuję - powiedziała.
- Nie ma za co, proszę pani.
Melly podeszła do Hala, który objął ją ramieniem.
- Paul...
To odezwał się Harry. Podniósł prawą dłoń i stukał palcem w
tarczę zegarka. Zbliżała się trzecia. O wpół do piątej robiło się
jasno. Jeśli chcieliśmy odwieźć Coffeya do Cold Mountain jeszcze
przed brzaskiem, powinniśmy zaraz ruszać. A ja chciałem go
odwieźć. Częściowo oczywiście dlatego, że im dłużej to trwało,
tym mniejsze mieliśmy szansę na zrobienie tego niepostrzeżenie.
Ale chciałem również, żeby czym prędzej znalazł się tam, gdzie
mógłbym do niego bez problemów wezwać lekarza, gdyby okazało się
to konieczne. Patrząc na niego, obawiałem się, że będzie to
konieczne. Mooresowie siedzieli na skraju łóżka, obejmując się
ramionami. Chciałem poprosić Hala, żeby wyszedł ze mną do salonu
na słówko, potem jednak zdałem sobie sprawę, że nie ruszy się
teraz z miejsca, choćbym zaklinał go na wszystkie świętości. Być
może zdołałby oderwać od niej na kilka sekund oczy, ale dopiero
po wschodzie słońca, nie teraz. -  Musimy już jechać, Hal -
powiedziałem.
Nie patrząc na mnie, pokiwał głową. Badał wzrokiem rumieńce na
jej policzkach, naturalny owal jej warg, czarne nitki, które
pojawiły się w jej włosach. - W ogóle nas tu nie było, Hal.
- Co...?
- W ogóle nas tu nie było - powtórzyłem. - Porozmawiamy później,
lecz teraz nie musisz wiedzieć nic więcej. W ogóle nas tu nie
było. - Dobrze, w porządku... - Spojrzał na mnie, co nie przyszło
mu łatwo. - Wyprowadziliście go z bloku. Dacie radę wprowadzić
go z powrotem? - Chyba tak. Ale musimy już jechać.
- Skąd wiedziałeś, że on potrafi to zrobić? - zapytał, a potem
potrząsnął głową, jakby zdał sobie sprawę, że nie pora teraz na
to. - Paul... dziękuję ci. - Nie dziękuj mnie - odparłem. -
Podziękuj Johnowi.
Hal spojrzał na Johna Coffeya, a potem wyciągnął rękę - podobnie
jak zrobiłem to ja, kiedy Harry i Percy wprowadzili go na blok. -
 Dziękuję. Bardzo ci dziękuję - powiedział.
John przyglądał się przez chwilę jego dłoni. Brutal szturchnął
go niezbyt subtelnie w bok. John wzdrygnął się, ujął dłoń Hala
i potrząsnął nią. W górę, w dół i z powrotem do pozycji
środkowej. - Proszę bardzo - odparł chrapliwym głosem, podobnym
do głosu Melly, kiedy klasnęła w dłonie i kazała mu ściągać
portki. - Proszę bardzo - powiedział człowiekowi, który, jeśli
wszystko potoczy się normalnym trybem, miał wziąć do tej ręki
pióro i podpisać nim rozkaz egzekucji Johna Coffeya. Harry
stuknął bardziej natarczywie w tarczę zegarka.
- Idziemy, Brute? - zapytałem.
- Witaj, Brutus - powiedziała pogodnym głosem Melinda, jakby
dopiero teraz go zauważyła. - Miło cię widzieć. Może napijecie
się panowie herbaty? A ty, Hal? Mogę wam zrobić. - Ponownie
wstała z łóżka. - Byłam chora, ale teraz czuję się dobrze. Lepiej
niż od wielu lat. - Dziękujemy bardzo, pani Moores, lecz musimy
iść - stwierdził Brutal. - John od dawna powinien już leżeć w
łóżku. - Uśmiechnął się, żeby dać do zrozumienia, że to żart, ale
spojrzenie, które rzucił Coffeyowi, było tak samo pełne niepokoju
jak moje. - Cóż... skoro nie macie czasu...
- Nie mamy, proszę pani. Chodźmy, Johnie Coffeyu.
Brutal pociągnął za rękaw Johna, który ruszył z miejsca.
- Chwileczkę! - Melinda strząsnęła z siebie dłoń Hala i podbiegła
lekkim dziewczęcym krokiem do Coffeya. Ponownie go uścisnęła, a
potem ściągnęła z szyi delikatny łańcuszek ze srebrnym medalikiem
i podała mu go na dłoni. John wpatrywał się w nią, nie
rozumiejąc, o co chodzi. - To święty Krzysztof - wyjaśniła. -
Chcę, żeby pan go wziął i nosił, panie Coffey. Będzie pan z nim
bezpieczny. Proszę go nosić. Dla mnie. John spojrzał na mnie
zakłopotany, a ja spojrzałem na Hala, który najpierw rozłożył
ręce, a potem pokiwał głową. - Weź to, John - powiedziałem. - To
prezent.
John zawiesił łańcuszek na swojej potężnej szyi i medalik ze
świętym Krzysztofem przylgnął do jego koszuli. Przestał teraz
zupełnie kaszleć, ale twarz jeszcze bardziej mu poszarzała i
wydawał się bardzo chory. - Dziękuję pani - szepnął.
- Nie - odparła. - To ja tobie dziękuję. Dziękuję ci, Johnie
Coffeyu.


9

W drodze powrotnej jechałem w szoferce razem z Harrym i bardzo
to sobie chwaliłem. Ogrzewanie nie działało, ale siedzieliśmy
przynajmniej w zamkniętej kabinie. Przejechaliśmy może dziesięć
mil, kiedy Harry zauważył małą zatoczkę i zjechał na bok. - Co
się stało? - zapytałem. - Poszły panewki? - Z odgłosów, jakie
słyszałem, mogły to być równie dobrze panewki jak cokolwiek
innego; każda część silnika i skrzyni biegów farmalla rzęziła,
jakby miała zaraz odmówić posłuszeństwa albo po prostu rozlecieć
się na kawałki. - Nie - odparł przepraszającym tonem Harry. -
Muszę się po prostu odlać. Przelewa mi się uszami. Okazało się,
że wszyscy oprócz Johna mieliśmy pełne pęcherze. Kiedy Brutal
zapytał go, czy chce wysiąść i pomóc nam podlać krzaki,
potrząsnął głową, nie podnosząc nawet wzroku. Oparty plecami o
tylną ścianę szoferki, miał na ramionach wojskowy koc, który
wyglądał jak poncho. Nie widziałem dokładnie jego twarzy, ale
słyszałem oddech - suchy i świszczący niczym wiejący przez słomę
wiatr. Wcale mi się nie podobał. Podszedłem do kępy wierzb,
rozpiąłem rozporek i zacząłem lać. Od infekcji dróg moczowych nie
upłynęło jeszcze dość czasu, by moje ciało przestało pamiętać,
i wciąż dziękowałem Bogu, że mogę sikać, nie gryząc przy tym warg
z bólu. Stałem tam, opróżniając pęcherz i gapiąc się w księżyc,
i dopiero po chwili zdałem sobie sprawę, że Brutal stoi obok mnie
i robi to samo. - On nigdy nie siądzie na Starej Iskrówie -
mruknął półgłosem. Spojrzałem na niego zaskoczony i trochę
przestraszony chłodnym i pewnym tonem, jakim to powiedział. - Co
masz na myśli?
- Myślę, że specjalnie połknął to świństwo zamiast wypluć je, tak
jak to zrobił poprzednio. To może trwać nawet tydzień... jest
wielki i cholernie silny... ale moim zdaniem krócej. Którejś nocy
podczas obchodu jeden z nas zobaczy po prostu jego martwe ciało
na pryczy. Wydawało mi się, że już skończyłem, lecz nagle
przeszedł mnie dreszcz i wypuściłem z siebie jeszcze kilka kropel
moczu. Zapinając rozporek pomyślałem, że Brutal mówi całkiem do
rzeczy. I miałem nadzieję, że jego przepowiednia się sprawdzi.
Jeśli moje rozumowanie było słuszne, John Coffey w ogóle nie
zasługiwał na to, żeby umrzeć, ale skoro czekała go śmierć, nie
chciałem, żeby zadała ją moja ręka. Nie wiedziałem, czy zdołałbym
to zrobić, gdyby do tego doszło. - Chodźmy - odezwał się gdzieś
w mroku Harry. - Robi się późno. Chcę to już mieć za sobą.
Wracając do ciężarówki, uświadomiłem sobie, że zostawiliśmy Johna
zupełnie samego - głupota na miarę Percy'ego Wetmore'a.
Przypuszczałem, że uciekł; że wypluł z siebie robaki, kiedy tylko
zobaczył, iż nikt go nie pilnuje, i zaszył się gdzieś na
moczarach niczym Huck i Jim. Znajdziemy tylko koc, który miał na
ramionach. Ale on nie uciekł. Wciąż siedział z tyłu ciężarówki,
dotykając plecami szoferki i opierając łokcie na kolanach.
Słysząc, że się zbliżamy, podniósł wzrok i próbował się
uśmiechnąć. Uśmiech zawisł na chwilę na jego udręczonej twarzy,
a potem zgasł. - Jak się czujesz, Duży Johnie? - zapytał Brutal,
wdrapując się z powrotem na ciężarówkę i podnosząc swój koc. -
Świetnie, szefie - odparł apatycznym tonem John. - Czuję się
świetnie. Brutal poklepał go po kolanie.
- Zaraz będziemy z powrotem. I wiesz, co zrobię, kiedy już
wrócimy? Każę ci podać wielką filiżankę gorącej kawy. Ze
śmietanką i cukrem. Świetny pomysł, pomyślałem, otwierając
drzwiczki kabiny i siadając do środka. Pod warunkiem że sami nie
wylądujemy wcześniej w celi. Ta myśl towarzyszyła mi jednak od
momentu, gdy zamknęliśmy Percy'ego w izolatce, i właściwie nie
przerażała tak bardzo, bym nie mógł zasnąć. Zapadłem w drzemkę
i przyśniła mi się Kalwaria. Na zachodzie grzmiało i w powietrzu
unosił się zapach jałowca. Brutal, Harry, Dean i ja staliśmy w
hełmach i długich szatach, zupełnie jak na filmie Cecila B.
DeMille'a. Byliśmy chyba centurionami. Na wzgórzu stały trzy
krzyże: Percy Wetmore i Eduard Delacroix wisieli po obu stronach
Johna Coffeya. Spojrzałem na własne ręce i zobaczyłem, że trzymam
w nich zakrwawiony młot, - Musimy zdjąć go z krzyża, Paul! -
zawołał Brutal. - Musimy go zdjąć! Nie mogliśmy jednak tego
zrobić, bo ktoś zabrał drabinę. Chciałem powiedzieć to Brutalowi,
ale obudził mnie wyjątkowo głęboki wybój. Zbliżaliśmy się do
miejsca, gdzie wcześniej tego dnia (jego początek zdawał się
teraz niknąć w pomroce dziejów) Harry ukrył swój pojazd.
Wysiedliśmy i obeszliśmy obaj ciężarówkę. Brutal zeskoczył bez
żadnych problemów, ale pod Johnem Coffeyem ugięły się nogi i o
mało nie upadł. Wszyscy trzej musieliśmy go podtrzymać, a kiedy
tylko odzyskał równowagę, złapał go kolejny atak kaszlu,
najgorszy z dotychczasowych. Zgiął się wpół i tłumił kaszel,
przyciskając kurczowo dłonie do ust. Kiedy atak minął,
przykryliśmy ponownie farmalla sosnowymi gałęziami i ruszyliśmy
tą samą drogą, którą przyszliśmy. Z całej surrealistycznej
wyprawy najgorzej wspominam ostatnie dwieście jardów, gdy
skradaliśmy się z powrotem na południe poboczem szosy. Widziałem
- albo wydawało mi się, że widzę - jak niebo rozjaśnia się na
wschodzie, i byłem pewien, że za chwilę pojawi się i zobaczy nas
jakiś farmer jadący zebrać z pola swoje dynie lub wykopać
ostatnie słodkie kartofle. A jeśli nawet się to nie zdarzy, ktoś
(w mojej wyobraźni ten ktoś miał głos Curtisa Andersena) zawoła:
"Stój! Ani kroku dalej" w momencie, gdy wyciągnę aladyna, żeby
otworzyć furtkę w ogrodzeniu. A potem z lasu wyjdzie, trzymając
nas na muszce, dwudziestu strażników i nasza mała przygoda
dobiegnie końca. Kiedy rzeczywiście dotarliśmy do siatki, serce
biło mi tak mocno, że przy każdym uderzeniu widziałem przed
oczyma eksplodujące białe kropki. Miałem zimne, zdrętwiałe, jakby
nie swoje ręce i bardzo długo nie mogłem wsadzić klucza w zamek.
- Chryste Panie, reflektory - jęknął Harry.
Podniosłem wzrok i zobaczyłem smugę światła na szosie. Klucze o
mało nie wypadły mi z ręki; udało mi się je złapać w ostatniej
chwili. - Pozwól - powiedział Brutal. - Ja to zrobię.
- Nie, nie trzeba - odparłem. Klucz wszedł w końcu w dziurkę i
obróciłem go w zamku. Chwilę później byliśmy w środku.
Przykucnęliśmy za włazem i patrzyliśmy, jak więzienie mija
ciężarówka z piekarni. Tuż obok słyszałem udręczony oddech Johna
Coffeya. Przypominał warkot pracującego na sucho silnika. Kiedy
wychodziliśmy, podniósł klapę bez większych trudności, ale teraz
nawet nie prosiliśmy go o pomoc; nie wchodziło to w ogóle w
rachubę. Zrobiłem to razem z Brutalem, a Harry sprowadził Johna
po stopniach. Olbrzym potykał się, lecz udało mu się jakoś
dotrzeć na dół. Brutal i ja weszliśmy do środka, opuściliśmy
klapę i zamknęliśmy ją na klucz. - Chryste, będziemy chyba
musieli... - zaczął Brutal, ale uciszyłem go kuksańcem w żebra. -
 Nic nie mów - przerwałem mu. - I nawet o tym nie myśl, dopóki
on nie znajdzie się z powrotem w celi. - I nie zapominaj, że mamy
jeszcze na głowie Percy'ego - dodał Harry. Nasze głosy odbijały
się stłumionym echem od ceglanych ścian tunelu. - Ta noc skończy
się dopiero, kiedy z nim się uporamy. Jak się okazało, ta noc
miała trwać jeszcze bardzo długo.

Część szósta
COFFEY NA MILI

l

Siedząc na werandzie Georgia Pines z wiecznym piórem mojego ojca
w dłoni i wspominając tę noc, gdy Harry, Brutal i ja zawieźliśmy
Johna Coffeya do Melindy Moores, by spróbował uratować jej życie,
straciłem kompletnie poczucie czasu. Pisałem o tym, jak uśpiłem
Williama Whartona, który uważał się za drugie wcielenie Billy'ego
Kida; pisałem, jak włożyliśmy Percy'emu kaftan bezpieczeństwa i
zamknęliśmy go w izolatce na końcu korytarza; pisałem o naszej
dziwnej nocnej podróży - przerażającej i jednocześnie radosnej -
 i o cudzie, który dokonał się, gdy dotarliśmy do celu.
Widzieliśmy na własne oczy, jak John Coffey uzdrowił kobietę,
która, można rzec, nie tyle stała nad krawędzią grobu, ile już
do niego zstąpiła. Pisałem, tylko mgliście zdając sobie sprawę,
że wokół mnie toczy się normalne życie Georgia Pines - w każdym
razie to, co uchodzi tutaj za normalne życie. Staruszkowie zeszli
na kolację, a potem podreptali do Centrum Rekreacji (owszem,
wolno wam się roześmiać), aby przyjąć swoją wieczorną dawkę
seriali. Pamiętam, że Elaine przyniosła mi kanapkę, a ja
podziękowałem i posiliłem się, nie jestem jednak w stanie
powiedzieć, o której godzinie ją przyniosła i co było w środku.
Duchem przebywałem w roku tysiąc dziewięćset trzydziestym drugim,
gdy prowiant przywoził nam na ogół stary Tu-Tut na swoim wózku
oklejonym biblijnymi cytatami. Kanapka z wieprzowiną kosztowała
wówczas pięć centów, z wołowiną dychę. Pamiętam, jak powoli
cichły hałasy, kiedy mieszkający tutaj ramole szykowali się do
płytkiego i niespokojnego snu; słyszałem Mickeya - może nie
najlepszego, lecz z całą pewnością najsympatyczniejszego
pracującego tu pielęgniarza - który śpiewał swoim niezłym tenorem
Red River Valley, roznosząc wieczorne lekarstwa. - Gdy odejdziesz
w tę dolinę... zgasną jasne oczy twe... i zgaśnie uśmiech...
Słowa piosenki przypomniały mi ponownie Melindę i to, co
powiedziała Johnowi, gdy wydarzył się cud. "Śniłam o tobie.
Śniłam, że błądzisz gdzieś w mroku, podobnie jak ja. Odnaleźliśmy
się". W Georgia Pines zapadła cisza, potem nadeszła i minęła
północ, a ja wciąż pisałem. Dotarłem do miejsca, kiedy Harry
przypomniał nam, że choć przywieźliśmy Johna z powrotem, mamy
jeszcze na głowie Percy'ego. "Ta noc skończy się dopiero, gdy z
nim się uporamy", stwierdził. I tak dobiegł kresu długi dzień,
który spędziłem z ojcowskim piórem w ręku. Odłożyłem je na chwilę
- zaledwie na kilka sekund, żeby rozprostować palce - a potem
oparłem czoło o dłoń i zamknąłem oczy. Kiedy je otworzyłem i
podniosłem głowę, przez okno zaglądało poranne słońce. Zerknąłem
na zegarek i zobaczyłem, że jest kilka minut po ósmej. Co
najmniej przez sześć godzin spałem jak stary pijak, z głową w
ramionach. Wstałem z krzesła, krzywiąc się i starając odzyskać
czucie w plecach. Przez chwilę zastanawiałem się, czy nie pójść
do kuchni, nie poprosić o grzankę i nie wybrać się na poranny
spacer, potem jednak spojrzałem na leżące na stole zapisane
kartki i postanowiłem odłożyć spacer na później. Miałem do
załatwienia pewną sprawę, zgoda, nie było to jednak takie pilne
i nie chciałem tego ranka bawić się w chowanego z Bradem Dolanem.
Zamiast się przejść, skończę swoją historię. Czasami lepiej jest
doprowadzić rzecz do końca bez względu na to, jak bardzo
protestuje twój umysł i ciało. Czasami to jedyny sposób, by
doprowadzić rzecz do końca. A tego ranka naprawdę za wszelką cenę
starałem się pozbyć natrętnego ducha Johna Coffeya. - W porządku.
Jeszcze tylko jedna mila. Ale najpierw... - mruknąłem, po czym
przespacerowałem się do toalety na końcu korytarza na pierwszym
piętrze. Stojąc tam i oddając mocz, spojrzałem przypadkowo na
zamocowany pod sufitem detektor dymu i pomyślałem o tym, jak
Elaine zwabiła Dolana do zachodniego skrzydła, żebym mógł wybrać
się na swój poranny spacer i załatwić to, co miałem do
załatwienia. Skończyłem sikać z uśmiechem na ustach. Czując się
lepiej (i o wiele lżej w dolnych rejonach) wróciłem na werandę.
Ktoś - bez wątpienia Elaine - postawił obok moich kartek dzbanek
z herbatą. Wypiłem chciwie jedną i drugą filiżankę, a potem
usiadłem, zdjąłem obsadkę z wiecznego pióra i zabrałem się po raz
kolejny do pracy. Zacząłem się już rozkręcać, gdy nagle padł na
mnie czyjś cień. Podniosłem wzrok i serce zamarło mi w piersi.
Przy oknie stał Dolan szczerząc zęby w uśmiechu. - Nie spotkałem
cię w drodze na poranny spacer, Paulie - oświadczył - więc
pomyślałem, że przyjdę i sprawdzę, co tutaj robisz. Upewnię się,
czy nie jesteś, no wiesz... chory. - Cóż za troskliwość -
odparłem. Mój głos, przynajmniej na razie, brzmiał dość pewnie,
ale serce waliło jak oszalałe. Bałem się go i nie sądzę, żebym
uświadomił to sobie dopiero w tym momencie. Przypominał mi
Percy'ego Wetmore'a, którego nigdy się nie bałem... ale kiedy
znałem Percy'ego, byłem o wiele młodszy. Brad uśmiechnął się
jeszcze promienniej.
- Pensjonariusze powiedzieli mi, że spędziłeś tutaj całą noc,
pisząc swój mały raporcik, Paulie. To bardzo niedobrze. Stare
pierdoły takie jak ty powinny chodzić spać z kurami. - Percy... -
 odezwałem się, lecz zobaczyłem zmarszczkę na jego czole i zdałem
sobie sprawę z popełnionego błędu. Wziąłem głęboki oddech i
odezwałem się ponownie: - Czego ty ode mnie chcesz, Brad? Przez
krótką chwilę wydawał się zdziwiony, chyba nawet trochę
zdezorientowany. Potem na jego twarzy znów pojawił się uśmiech. -
 Może nie lubię po prostu twojej gęby, dziadku - oznajmił. - A
swoją drogą, co ty tam skrobiesz? Testament? Zrobił krok do
przodu i wyciągnął szyję. Przykryłem dłonią kartkę, którą akurat
zapisywałem, a drugą ręką zacząłem zgarniać pozostałe, zgniatając
kilka w pośpiechu, żeby tylko ukryć je przed jego wzrokiem. - To
nic nie da, staruszku - powiedział, jakby mówił do małego
dziecka. - Jeśli Brad chce coś zobaczyć, Brad to zobaczy, masz
to jak w pierdolonym banku. Jego palce, młode i ohydnie silne,
zacisnęły się na moim nadgarstku. Jęknąłem z bólu, który wgryzał
się w moją rękę. - Puszczaj - syknąłem.
- Daj mi zobaczyć - odparł i już się nie uśmiechał. Ale na jego
twarzy malowało się rozbawienie; tego rodzaju minę ogląda się
wyłącznie u ludzi, którzy lubią być podli. - Daj mi rzucić okiem,
Paulie. Chcę wiedzieć, co tam bazgrzesz. - Moja dłoń zaczęła
odsuwać się od leżącej na stole kartki. Od podróży, którą
odbyliśmy wspólnie z Johnem i która zakończyła się w tunelu pod
szosą. - Chcę zobaczyć, czy to ma coś wspólnego z tym, dokąd... -
 Zostaw tego człowieka w spokoju!
Głos za naszymi plecami zadźwięczał niczym strzał z bata w gorący
suchy dzień... i po tym, jak Brad Dolan podskoczył w miejscu,
ktoś mógłby pomyśleć, że oberwał nim po tyłku. Puścił moją dłoń,
która opadła na kartkę, i obaj spojrzeliśmy w stronę drzwi. W
progu stała Elaine Connelly, wyglądająca świeżo i o wiele
zdrowiej, niż wyglądała od wielu dni. Pod jej dżinsami rysowały
się szczupłe biodra i długie nogi; włosy związała niebieską
wstążką. W artretycznych dłoniach trzymała tacę, na której był
sok, jajecznica, grzanka i następny dzbanek z herbatą. Jej oczy
ciskały pioruny. - Co pani sobie wyobraża? - zapytał Brad. - On
nie może tutaj jeść. - Może zjeść i zje - odparła tym samym
oschłym, rozkazującym tonem. Nigdy jeszcze nie słyszałem go w jej
ustach, ale w tej chwili bardzo mi odpowiadał. Poszukałem w jej
oczach strachu, lecz w ogóle go nie znalazłem; był w nich
wyłącznie gniew. - Pan natomiast, nim z poziomu karalucha
wzniesie się do poziomu trochę większego szkodnika, powiedzmy,
Rattus americanus, ma się stąd natychmiast wynosić. Brad zrobił
krok w jej stronę. Sprawiał wrażenie jednocześnie zbitego z tropu
i wściekłego jak wszyscy diabli. Przeszło mi przez głowę, że to
niebezpieczna mieszanka, ale Elaine nie mrugnęła nawet okiem. -
Wiem chyba, kto uruchomił wczoraj ten cholerny alarm - mruknął
Brad. - To mogła być pewna stara dziwka z krogulczymi
paznokciami. A teraz niech pani nas zostawi. Ja i Paulie nie
skończyliśmy naszej pogawędki. - To jest pan Edgecombe - zgromiła
go - i jeśli jeszcze raz usłyszę, że nazywa go pan Paulie, mogę
panu obiecać, panie Dolan, że nie zagrzeje pan długo miejsca w
Georgia Pines. - Za kogo się pani uważa? - prychnął. Spoglądając
na nią z góry, próbował się roześmiać, ale nie bardzo mu to
wychodziło. - Za babkę człowieka, który pełni aktualnie funkcję
przewodniczącego Izby Reprezentantów stanu Georgia. Człowieka,
który kocha swoich krewnych, panie Dolan. Zwłaszcza swoich
starszych krewnych. Wymuszony uśmiech spełzł z jego warg, tak jak
ze szkolnej tablicy znika starty mokrą gąbką napis. Zobaczyłem
w jego oczach niepewność, podejrzenie, że Elaine blefuje, strach,
że może jednak nie, następnie zaś wysiłek umysłowy, który
doprowadził go do jedynej logicznej konkluzji: rzecz jest łatwa
do sprawdzenia i ona o tym wie, ergo, musi mówić prawdę. Nagle
zacząłem się śmiać, zgrzytliwym, lecz szczerym śmiechem.
Pamiętałem, jak często Percy Wetmore straszył nas niegdyś, w
starych niedobrych czasach, swoimi koneksjami. Teraz, po raz
pierwszy w moim długim życiu, ponowiona została podobna groźba...
lecz tym razem działo się to w moim interesie. Brad Dolan
spiorunował mnie wzrokiem, a potem spojrzał z powrotem na Elaine.
- Wcale nie żartuję - powiedziała. - Z początku miałam zamiar
przymknąć oczy na to, co pan robi; jestem stara i wydawało mi się
to najłatwiejsze. Ale nie zamierzam przymykać oczu, kiedy straszy
się i maltretuje moich przyjaciół. Teraz niech pan się stąd
wynosi. Bez jednego słowa. Jego wargi poruszyły się niczym rybi
pysk: o, jak strasznie pragnął powiedzieć to jedno słowo
(prawdopodobnie to, które rymuje się ze słowem "śliwka"). Nie
powiedział go jednak. Spojrzał na mnie po raz ostatni, po czym
minął Elaine i wymaszerował na korytarz. Wypuściłem z ust
powietrze w długim chrapliwym westchnieniu, a Elaine postawiła
tacę na stole i usiadła naprzeciwko mnie. - Czy twój wnuk jest
naprawdę przewodniczącym Izby Reprezentantów? - zapytałem. -
Naprawdę.
- W takim razie, co tutaj robisz?
- Funkcja przewodniczącego sprawia, że jest w stanie poradzić
sobie z łachmytami pokroju Brada Dolana, ale nie czyni go
bogaczem - odparła ze śmiechem. - Poza tym podoba mi się tutaj.
Lubię tutejsze towarzystwo. - Traktuję to jako komplement -
powiedziałem i tak to potraktowałem. - Dobrze się czujesz, Paul?
Sprawiasz wrażenie straszliwie zmęczonego. Sięgnęła ręką przez
stół i zgarnęła mi włosy z brwi i z czoła. Miała poskręcane
palce, ale ich dotyk był miły i wspaniały. Zamknąłem na chwilę
oczy. Kiedy je z powrotem otworzyłem, decyzja została podjęta. -
 Nic mi nie jest - odpowiedziałem. - I prawie już skończyłem. Czy
masz ochotę to przeczytać, Elaine? - dodałem, podając jej plik
byle jak zgarniętych kartek. Nie były już prawdopodobnie ułożone
po kolei (Dolan naprawdę porządnie mnie wystraszył), ale
ponumerowałem je i uporządkowanie rękopisu nie powinno jej zabrać
dużo czasu. Posłała mi baczne spojrzenie, nie przyjmując na razie
tego, co jej ofiarowywałem. -  To wszystko? - zapytała.
- Przeczytanie tego, co tu jest, zajmie ci całe popołudnie -
odparłem. - Oczywiście, jeśli potrafisz odcyfrować moje bazgroły.
Dopiero teraz wzięła ode mnie kartki i rzuciła na nie okiem. -
Masz bardzo ładny charakter pisma, nawet kiedy jesteś zmęczony -
 stwierdziła. - Nie będę miała z tym kłopotów. - Kiedy będziesz
czytać, dopiszę zakończenie. Przeczytanie go nie zajmie ci dłużej
niż pół godziny. A potem... jeśli nadal będziesz miała ochotę...
chciałbym ci coś pokazać. - Czy to ma coś wspólnego z miejscem,
do którego wybierasz się rano i po południu? Kiwnąłem głową.
Namyślała się przez chwilę, która wydawała się bardzo długa, a
potem pokiwała głową i wstała, trzymając w ręku moje notatki. -
Wyjdę na dwór - stwierdziła. - Dziś rano mocno grzeje słońce. -
A smok został okiełznany - dodałem. - Tym razem przez dobrą
księżniczkę. Uśmiechnęła się, pochyliła i pocałowała mnie w to
czułe miejsce nad brwią, w którym zawsze dostawałem łachotek. -
Chyba tak - przyznała - ale wiem z doświadczenia, że niełatwo
jest się pozbyć smoków podobnych do Brada Dolana. Powodzenia,
Paul. Mam nadzieję, że zdołasz okiełznać dręczące cię demony. -
Ja też mam taką nadzieję - oświadczyłem i pomyślałem o Johnie
Coffeyu. "Nie mogłem nic pomóc - powiedział. - Próbowałem, ale
było za późno". Zjadłem jajecznicę, którą przyniosła, wypiłem sok
i zostawiłem grzankę na później. A potem wziąłem do ręki pióro
i zacząłem pisać, mając nadzieję, że czynię to po raz ostatni.
Jeszcze tylko jedna mila.
Zielona mila.


2

Kiedy wróciliśmy tej nocy na blok E, wózek nie był luksusem, lecz
koniecznością. Poważnie wątpię, czy John zdołałby przejść przez
cały tunel o własnych siłach; poruszanie się na przygiętych
nogach wymaga o wiele więcej wysiłku niż normalny chód, a
sklepienie było diabelnie niskie dla kogoś o wzroście Johna
Coffeya. Bałem się myśleć, co będzie, jeśli nam zemdleje. Jak to
wyjaśnić, próbując jednocześnie wytłumaczyć, dlaczego ubraliśmy
Percy'ego w wariackie ubranko i zamknęliśmy w izolatce? Ale
mieliśmy dzięki Bogu wózek. John Coffey legł na nim niczym
wyrzucony na brzeg wieloryb, a my potoczyliśmy go w stronę
schodków prowadzących do szopy. Tam podniósł się z wózka,
zachwiał na nogach i przez chwilę stał z opuszczoną głową,
chrapliwie oddychając. Skórę miał tak poszarzałą, jakby wytarzano
go w mące. Pomyślałem, że najpóźniej do południa powinien znaleźć
się w ambulatorium... oczywiście jeśli do tego czasu nie
wykorkuje. Brutal posłał mi ponure, pełne desperacji spojrzenie.
Odwzajemniłem mu się takim samym. - Nie zdołamy go unieść, ale
pomożemy mu iść - powiedziałem. - Podtrzymaj go z prawej strony,
ja zrobię to z lewej. - A co ja mam robić? - zapytał Harry.
- Idź za nami. Jeśli będzie leciał do tyłu, odepchnij go z
powrotem. - A jeśli nie dasz rady, po prostu ukucnij, żeby miękko
wylądował - dodał Brutal. - Jezu - pisnął cienko Harry. - Powinni
cię zaangażować w Orpheum Circuit, Brute, taki jesteś śmieszny. -
 Rzeczywiście mam poczucie humoru - przyznał Brutal.
W końcu udało nam się wprowadzić Johna po schodach. Najbardziej
bałem się, że zemdleje, ale nie zrobił tego. - Teraz omiń mnie
z lewej strony i sprawdź, czy szopa jest pusta - poleciłem
Harry'emu, łapiąc kurczowo powietrze. - Co mam powiedzieć, jeśli
ktoś tam będzie? - zapytał Harry, przeciskając się pod moim
ramieniem. - Zawołać, że mam pilny telefon i wskoczyć do was z
powrotem? - Nie bądź takim mądralą - poradził mu Brutal.
Harry uchylił lekko drzwi i wsadził głowę do szopy. Wydawało mi
się, że stoi tak bardzo długo. W końcu cofnął się prawie z wesołą
miną. - Teren czysty. Nie słychać żadnych hałasów - oznajmił.
- Miejmy nadzieję, że tak już zostanie - stwierdził Brutal. -
Chodź, Johnie Coffeyu, jesteśmy już prawie w domu. John zdołał
przejść o własnych siłach przez szopę, ale musieliśmy mu pomóc
wejść po trzech schodkach, a potem prawie przepchaliśmy przez
małe drzwi prowadzące do mojego gabinetu. Kiedy się z powrotem
wyprostował, z trudem łapał powietrze i miał szkliste oczy. Poza
tym - co zauważyłem z prawdziwym przerażeniem - opadł mu kącik
ust z prawej strony i wyglądał teraz jak Melinda, kiedy weszliśmy
do jej sypialni. Siedzący przy biurku Dean usłyszał nas i
przybiegł do gabinetu. - Dzięki Bogu! Myślałem już, że nigdy nie
wrócicie. Byłem pewien, że albo was złapali, albo przyskrzynił
was dyrektor, albo... - Nagle przerwał i przyjrzał się uważniej
Johnowi. - Do jasnej anielki, co się z nim dzieje? Wygląda, jakby
umierał! - On nie umiera... prawda, John? - powiedział Brutal,
posyłając ostrzegawcze spojrzenie Deanowi. - Oczywiście nie
miałem na myśli, że naprawdę umiera... - Dean roześmiał się
nerwowo. - Ale niech mnie kule biją, jeśli... - Nieważne -
przerwałem mu. - Pomóż nam zaprowadzić go z powrotem do celi. Po
raz kolejny przypominaliśmy wzgórza otaczające wielki szczyt, ale
tym razem był to szczyt poddawany erozji przez miliony lat,
skruszały i zniszczony. John Coffey ruszył powoli z miejsca,
oddychając przez usta niczym człowiek, który pali za dużo
papierosów - lecz jednak ruszył. - Co z Percym? - zapytałem. -
Bardzo rozrabiał?
- Trochę na początku - odparł Dean. - Próbował wrzeszczeć coś
przez taśmę, którą okleiłeś mu usta. Chyba przeklinał. -Jak to
dobrze, że nie słyszały tego nasze wrażliwe uszy - mruknął
Brutal. - Potem kopał tylko co jakiś czas w drzwi.
Nasz powrót tak bardzo ucieszył Deana, że zaczynał bełkotać.
Okulary zjechały mu na czubek lśniącego od potu nosa i wsunął je
z powrotem. Minęliśmy celę Whartona. Bezwartościowy młody
człowiek leżał płasko na plecach, chrapiąc jak smok. Tym razem
miał zamknięte oczy. Dean zobaczył, że przyglądam się Whartonowi,
i wybuchnął śmiechem. - Nie miałem z nim żadnych kłopotów! Nie
poruszył się, odkąd padł na pryczę. Umarł dla świata. Co się
tyczy tego kopania w drzwi, wcale się nim nie przejmowałem.
Mówiąc szczerze, byłem nawet zadowolony. Gdyby Percy w ogóle nie
hałasował, zacząłbym się martwić, czy nie zadusił się pod tą
taśmą, którą zakleiłeś mu gębę. Ale nie to wcale jest
najpiękniejsze. Wiecie, co jest najpiękniejsze? Panował tu taki
spokój jak w środę popielcową w Nowym Orleanie. Nikt nie zajrzał
do nas przez całą noc! - oznajmił triumfalnym, rozradowanym
głosem. - Uszło nam to na sucho, chłopaki! Udało się! To
przypomniało mu, dlaczego w ogóle odegraliśmy tę komedię, i
zapytał o Melindę. - Czuje się dobrze - odparłem. Stanęliśmy
przed celą Johna. Dopiero teraz zaczęło docierać do mnie to, co
powiedział Dean. Uszło nam to na sucho, chłopaki! Udało się! -
Czy to wyglądało tak samo... jak z Panem Dzwoneczkiem? - zapytał
Dean. Zerknął przez chwilę do pustej celi, którą zajmował
Delacroix ze swoją myszą, a potem w stronę izolatki, która
stanowiła najwyraźniej jej port macierzysty. - Czy to był... -
podjął ściszonym tonem, jakiego używa się, wchodząc do dużego
kościoła, gdzie nawet cisza wydaje się głośna. - Czy to był... -
 Przełknął ślinę. - No powiedz, wiesz, o co mi chodzi. Czy to był
cud? Wszyscy trzej popatrzyliśmy na siebie, potwierdzając
wzrokiem to, z czego zdawaliśmy sobie sprawę już wcześniej. -
Facet uzdrowił ją, kiedy stała jedną nogą w grobie - powiedział
Harry. - Tak, to był prawdziwy cud. Brutal otworzył podwójny
zamek celi i pchnął Johna lekko do środka. - Wchodź, duży.
Odpocznij trochę. Zasłużyłeś na to. Zajmiemy się tylko Percym...
- To zły człowiek - odezwał się niskim, mechanicznym głosem John.
- Zgadza się, masz rację, zły jak jasna cholera - potwierdził
Brutal swoim najbardziej kojącym tonem - ale nie musisz się tym
wcale przejmować, nie pozwolimy mu się do ciebie zbliżyć. Połóż
się tylko na pryczy, a ja zaraz przyniosę ci filiżankę kawy.
Gorącej i mocnej. Poczujesz się jak nowo narodzony. John usiadł
ciężko na swojej pryczy. Myślałem, że wyciągnie się na niej i
odwróci do ściany, jak to miał w zwyczaju, ale on siedział bez
ruchu, z rękoma splecionymi między kolanami i pochyloną głową,
oddychając ciężko przez usta. Medalik ze świętym Krzysztofem,
który dała mu Melinda, wysunął się spod koszuli i kołysał w
powietrzu. "Będzie pana chronił", powiedziała, ale nie wydawało
się, żeby ktoś go teraz chronił. Wyglądał tak, jakby stanął
zamiast Melindy w tym grobie, o którym wspominał Harry. W tym
momencie nie mogłem jednak się nim dłużej zajmować. - Przynieś
pistolet i hikorową pałkę Percy'ego, Dean - powiedziałem. -
Dobrze.
Dean wrócił do biurka, otworzył szufladę, w której leżały
pistolet i pałka, i przyniósł je. - Gotowi? - zapytałem. Moi
podwładni (zacni ludzie, z których nigdy nie byłem tak bardzo
dumny jak tamtej nocy) pokiwali głowami. Harry i Dean byli
podenerwowani; Brutal jak zawsze spokojny. - W porządku -
podjąłem. - Ja będę mówił. Im rzadziej będziecie otwierali usta,
tym szybciej się to wszystko skończy... na nasze szczęście lub
nieszczęście. Idziemy? Ponownie pokiwali głowami, a ja wziąłem
głęboki oddech i ruszyłem w stronę izolatki. Percy podniósł wzrok
i zamrugał oczyma, kiedy padło na niego światło. Siedział na
podłodze i lizał taśmę, którą nałożyłem mu na usta. Ten odcinek
taśmy, który owinąłem wokół jego karku, zdążył się odkleić
(prawdopodobnie pod wpływem potu i brylantyny, którą wcierał we
włosy) i Percy bliski był odklejenia reszty. Jeszcze godzina i
darłby się na cały blok, wzywając pomocy. Kiedy weszliśmy, zaczął
się odsuwać do tyłu, wkrótce jednak znieruchomiał, uświadamiając
sobie niewątpliwie, że i tak nie ma dokąd uciec. Wziąłem od Deana
pistolet i hikorową pałkę i wyciągnąłem je w stronę Percy'ego. -
 Chcesz je dostać z powrotem? - zapytałem.
Zmierzył mnie nieufnym spojrzeniem, a potem pokiwał głową. -
Brutal i Harry - poleciłem - podnieście go na nogi.
Brutal i Harry pochylili się, złapali go pod pachy i pomogli
wstać. Podszedłem do niego tak blisko, że stykaliśmy się niemal
nosami. Czułem kwaśny odór potu, w którym tonął. W pewnym stopniu
spocił się, próbując wyzwolić się z kaftana bezpieczeństwa i
kopiąc co jakiś czas w drzwi (co słyszał Dean), ale moim zdaniem
głównie z powodu starego prostego strachu: strachu przed tym, co
możemy mu zrobić, gdy wrócimy. Nic mi nie będzie, ci ludzie nie
są przecież zabójcami, przekonywał sam siebie, ale później
pomyślał być może o Starej Iskrówie i zdał sobie sprawę, że w
pewnym sensie owszem, jesteśmy zabójcami. Ja jeden uśmierciłem
siedemdziesiąt siedem osób, więcej niż jakikolwiek ze skazańców,
którym zapinałem pas na piersi, więcej niż zabił podobno słynny
sierżant York podczas pierwszej wojny światowej. Zabijając
Percy'ego, postąpilibyśmy nielogicznie, ale przecież już
wcześniej zachowywaliśmy się nielogicznie, powtarzał sobie,
siedząc na podłodze i starając się zsunąć językiem taśmę z ust.
Logika nie ma większego znaczenia dla kogoś, kto siedzi w pokoju
z miękkimi ścianami, zakutany elegancko i szczelnie jak mucha w
pajęczej sieci. Chcę przez to powiedzieć, że jeśli byłem w stanie
przemówić mu kiedykolwiek do rozsądku, mogłem to zrobić tylko
wówczas. - Jeśli obiecasz, że nie będziesz wrzeszczeć, zdejmę ci
teraz taśmę z ust - oznajmiłem. - Chcę z tobą pogadać, a nie
obrzucać się wyzwiskami. Co ty na to? Będziesz cicho? Zobaczyłem
w jego oczach ulgę. Zorientował się, że skoro chcę z nim pogadać,
ma naprawdę szansę wyjścia z tego cało. Pokiwał głową. - Jeśli
zaczniesz hałasować, zakleję cię z powrotem - dodałem. - To też
rozumiesz? Kolejne kiwnięcie głową, tym razem lekko niecierpliwe.
Złapałem za kawałek taśmy, który udało mu się obluzować, i mocno
pociągnąłem. Rozległo się głośne mlaśnięcie. Brutal skrzywił się.
Percy pisnął z bólu i zaczął masować wargi ramieniem. - Zdejmij
ze mnie kaftan, ty złamasie - prychnął.
- Za moment - odparłem.
- Natychmiast! W tej chwili!
Uderzyłem go w twarz. Stało się to, zanim zdążyłem sobie
uświadomić, że mam zamiar to zrobić... ale oczywiście wiedziałem,
że może do tego dojść. Już w trakcie pierwszej rozmowy na temat
Percy'ego, kiedy dyrektor Moores poradził mi, żebym wyznaczył go
do egzekucji Delacroix, wiedziałem, że może do tego dojść. Ludzka
ręka przypomina na pół tylko oswojone zwierzę; na ogół jest
spokojna, ale czasami wyrywa się i gryzie pierwszą rzecz, jaką
napotka po drodze. Odgłos uderzenia zabrzmiał niczym trzask
łamanej gałęzi. Dean westchnął. Percy spojrzał na mnie w skrajnym
szoku; oczy miał tak wybałuszone, że wydawało się, iż zaraz
wyskoczą z orbit. Jego usta otworzyły się i zamknęły, otworzyły
i zamknęły, niczym pyszczek ryby w akwarium. - Zamknij się i
słuchaj - powiedziałem. - Zasłużyłeś na karę za to, co zrobiłeś
Delowi, i zostałeś ukarany. Mogliśmy to zrobić tylko w ten
sposób. Zgodziliśmy się na to wszyscy, z wyjątkiem Deana, ale on
też nie piśnie pary z gęby, ponieważ gorzko by tego pożałował.
Prawda, Dean? - Tak - wyszeptał Dean. Twarz miał białą jak
płótno. - Chyba tak. - A jeśli ty piśniesz choć słówko,
pożałujesz, że się w ogóle urodziłeś - podjąłem. - Dopilnujemy,
żeby ludzie dowiedzieli się, jak schrzaniłeś egzekucję
Delacroix... - Schrzaniłem egzekucję...?
- I jak o mały włos nie doprowadziłeś do śmierci Deana. Narobimy
takiego szumu, że nie przyjmą cię do żadnej roboty, którą nagra
ci twój wujek. Percy potrząsał wściekle głową. Nie wierzył w to,
nie potrafił w to chyba uwierzyć. Ślad mojej dłoni widniał na
jego bladym policzku niczym jakiś kabalistyczny symbol. - Bez
względu na to, co się stanie, dopilnujemy, żebyś oberwał niezłe
manto. Nie musimy robić tego sami. My też znamy pewne osoby,
Percy. Jesteś taki głupi, że nie zdajesz sobie z tego sprawy? Nie
pełnią żadnej funkcji w stanowych władzach, ale świetnie wiedzą,
jak się załatwia takie rzeczy. To są ludzie, którzy mają tutaj
przyjaciół, ludzie, którzy mają tutaj braci, ludzie, którzy mają
tutaj ojców. Z radością utną nos albo penisa takiemu jak ty
gnojkowi. Zrobią to, jeśli ktoś, na kim im zależy, dostanie trzy
godziny więcej spaceru tygodniowo. Percy przestał potrząsać
głową. Teraz tylko się we mnie gapił. Łzy stały mu w oczach, ale
nie spływały po policzkach. Wydawało mi się, że są to łzy
frustracji i gniewu. A może tylko się łudziłem. - W porządku...
a teraz, Percy, spróbuj spojrzeć na to od jaśniejszej strony -
dodałem. - Przypuszczam, że bolą cię trochę wargi po tym, jak
ściągnąłem z nich taśmę, ale poza tym zraniona została tylko
twoja duma... O tym, co się stało, nie musi wiedzieć nikt poza
tutaj obecnymi. A my nabierzemy wody w usta, prawda, chłopcy?
Wszyscy pokiwali głowami.
- Jasne - potwierdził Brutal. - To, co się dzieje na Zielonej
Mili, nie wychodzi poza Zieloną Milę. Tak było zawsze. -
Przeniesiesz się do Briar Ridge i aż do twojego odjazdu zostawimy
cię w spokoju - powiedziałem. - Czy odpowiada ci takie wyjście,
Percy, czy chcesz iść z nami na udry? Zapadła długa nerwowa
cisza, w trakcie której się zastanawiał. Widziałem prawie
obracające się w jego głowie kółka, kiedy przyjmował i odrzucał
różne możliwości. W końcu jednak, jak mi się wydaje, górę nad
wszelkimi kalkulacjami wziął pewien podstawowy czynnik: nie miał
już na ustach taśmy, ale wciąż tkwił w kaftanie bezpieczeństwa
i prawdopodobnie chciało mu się wściekle sikać. - Dobrze - odparł
w końcu. - Sprawę uznajemy za zamkniętą. A teraz zdejmij ze mnie
ten kaftan. Mam wrażenie, że zaraz odpadną mi ramiona... W tym
momencie Brutal odsunął mnie na bok i złapał Percy'ego za twarz,
wbijając kciuk swojej wielkiej dłoni w jego lewy policzek, a
pozostałe palce w prawy. - Chwileczkę - oznajmił. - Najpierw
wysłuchasz tego, co mam ci do powiedzenia. Paul jest wielkim
szefem i dlatego musi czasami wyrażać się elegancko. Próbowałem
przypomnieć sobie, w którym momencie swojej przemowy do Percy'ego
wyraziłem się elegancko, ale nic nie przychodziło mi na myśl.
Mimo to uznałem, że najlepiej będzie się nie odzywać. Percy
wydawał się w odpowiednim stopniu wystraszony i nie chciałem psuć
efektu. - Ludzie nie zawsze rozumieją - kontynuował Brutal - że
elegancja nie oznacza wcale słabości. I wtedy właśnie wkracza na
scenę Brutus Howell. Ja nie dbam o elegancję. Ja walę prosto z
mostu. I teraz też powiem ci, jak się sprawy mają: jeśli nie
dotrzymasz obietnicy, będziemy mieli zapewne nieźle przechlapane.
Ale potem znajdziemy cię... znajdziemy cię, choćbyś schował się
w samej Rosji... i wydymamy nie tylko w dupę, lecz w każdy
możliwy otwór, jaki masz. Będziemy cię dymać, aż pożałujesz, żeś
się w ogóle urodził, a potem wetrzemy ocet we wszystkie krwawiące
rany. Kapujesz? Percy pokiwał głową. Z wbitymi w policzki palcami
Brutala wyglądał teraz zupełnie jak stary Tu-Tut. Brutal puścił
go i dał krok do tyłu. Kiwnąłem głową do Harry'ego, który stanął
za Percym i zaczął rozpinać klamry i paski. - Zachowaj to w
pamięci, Percy - powiedział. - Zachowaj to w pamięci i nie miej
do nas urazy. Wszystko było odpowiednio zainscenizowane: trzech
groźnych facetów w niebieskich mundurach... lecz mimo to targały
mną złe obawy. Percy mógł trzymać język za zębami przez dzień
albo dwa, zastanawiając się, jak powinien postąpić, w końcu
jednak górę wezmą dwa motywy - jego wiara we własne koneksje oraz
niemożność pogodzenia się z sytuacją, z której wyszedł jako
przegrany. A kiedy to się stanie, poczuje się mocniejszy.
Zabierając Johna do Melly Moores, ocaliliśmy jej zapewne życie
i nie zamieniłbym tego "za całą herbatę w Chinach", jak
mawialiśmy w tamtym okresie, w rezultacie jednak czekała nas
czerwona kartka i wyeliminowanie z gry. Z wyjątkiem morderstwa,
nie było sposobu, by skłonić go do dotrzymania obietnicy, kiedy
znajdzie się daleko od nas i zacznie odzyskiwać to, co uważał za
odwagę. Zerknąłem z ukosa na Brutala i spostrzegłem, że on też
zdaje sobie z tego sprawę. Co wcale mnie nie zdziwiło. Syn pani
Howell, Brutus, był zawsze wzorem wszelkich cnót. Popatrzył na
mnie, wzruszył lekko ramieniem i to wystarczyło. Czy mamy jakieś
inne wyjście, Paul? - wyrażał ten gest. Zrobiliśmy to, co
musieliśmy, i zrobiliśmy to, jak mogliśmy najlepiej. Zgadza się.
Rezultaty nie napawały jednak optymizmem.
Harry rozpiął ostatnią klamrę. Krzywiąc się z obrzydzenia i
złości, Percy strząsnął kaftan bezpieczeństwa na podłogę. Nie
patrzył w oczy żadnemu z nas. - Oddajcie mi pistolet i pałkę -
powiedział.
Wręczyłem mu je. Schował pistolet do kabury i wcisnął pałkę w
zrobione na zamówienie olstro. -  Jeśli się nad tym zastanowisz,
Percy... - zacząłem.
- Oczywiście, że się nad tym zastanowię - odparł, mijając mnie. -
 Mam zamiar się nad tym bardzo głęboko zastanowić. Poczynając od
tej chwili. W drodze do domu. Jeden z was może wychodząc odbić
moją kartę. - Dotknął klamki, odwrócił się i posłał nam
spojrzenie, w którym widać było gniew, zakłopotanie i pogardę:
zabójczą kombinację dla sekretu, który mieliśmy nadzieję
zachować. - Chyba że oczywiście chcecie wyjaśnić dyrektorowi,
dlaczego wcześniej wyszedłem. Wymaszerował z izolatki i ruszył
Zieloną Milą, zapominając w swoim wzburzeniu, dlaczego ten
wyłożony zielonym linoleum korytarz jest taki szeroki. Popełnił
już ten błąd wcześniej i uszło mu to płazem. Nie miało mu jednak
ujść płazem teraz. Poszedłem za nim, zastanawiając się, w jaki
sposób go uspokoić - nie chciałem, żeby opuścił blok E w takim
stanie: spocony, rozchełstany, z czerwonym śladem mojej ręki na
policzku. Pozostali trzej strażnicy ruszyli za mną. To, co
zdarzyło się potem, zdarzyło się bardzo szybko - trwało nie
dłużej niż minutę, a może nawet krócej. Mimo to pamiętam wszystko
po dziś dzień - głównie, jak sądzę, dlatego że po powrocie do
domu opowiedziałem o całym wydarzeniu Janice, utrwalając je w ten
sposób w umyśle. Wszystko, co stało się później: poranne
spotkanie z Curtisem Andersonem, czynności dochodzeniowe,
spotkanie z prasą, zorganizowane przez Hala Mooresa (który w tym
czasie wrócił już oczywiście do pracy), a potem przesłuchania
przed Komisją Śledczą w stolicy stanu - wszystko to, podobnie jak
wiele innych rzeczy, zatarło mi się po latach w pamięci. Ale to,
co wydarzyło się tam, na Zielonej Mili, pamiętam doskonale. Percy
szedł prawą stroną korytarza, z pochyloną głową, i powiem tylko
tyle: żaden zwyczajny więzień nie zdołałby go dosięgnąć. Ale John
Coffey nie był zwyczajnym więźniem. John Coffey był olbrzymem i
miał olbrzymi zasięg. Zobaczyłem, jak jego długie brązowe ręce
wychylają się spomiędzy krat. - Uważaj, Percy, uważaj! -
wrzasnąłem.
Percy zaczął się odwracać. Jego lewa dłoń dotknęła rękojeści
pałki. A potem ręce Johna złapały go i przyciągnęły do celi tak
gwałtownie, że rąbnął prawym policzkiem o kraty. Percy stęknął
i podniósł w górę hikorową pałkę. John był wystawiony na jego
uderzenia: przyciskał własną twarz do dwóch centralnych prętów
tak mocno, jakby chciał przecisnąć przez nie całą głowę. Było to
oczywiście niemożliwe, ale tak wyglądało. Prawa ręka Johna
poszukała karku Percy'ego, objęła go i przysunęła bliżej jego
głowę. Percy opuścił pałkę i uderzył Johna w skroń. Popłynęła
krew, ale John nie zwrócił na to żadnej uwagi. Jego usta
przyssały się do ust Percy'ego. Usłyszałem głośny szum - odgłos
długo wstrzymywanego wydechu. Percy szarpał się niczym ryba na
haczyku, próbując się wyrwać, ale nie miał najmniejszej szansy;
prawa ręka Johna ściskała go za kark, kompletnie go
unieruchomiając. Ich twarze zlały się w jedno niczym twarze
kochanków całujących się namiętnie przez kraty. Percy krzyknął
stłumionym głosem, jakby miał usta nadal zalepione taśmą, i
ponownie się szarpnął. Ich wargi rozłączyły się na chwilę i
zobaczyłem czarny rojący się strumień, który wypływał z Johna
Coffeya i wpływał w Percy'ego Wetmore'a. To, co nie trafiało w
drżące usta, wpływało w nozdrza. Po sekundzie trzymająca go za
kark ręka zacisnęła się i Percy ponownie dotknął ust Johna;
został na nie prawie nadziany. Otworzył lewą dłoń i wypadła z
niej jego drogocenna hikorową pałka. Nigdy już jej nie podniósł.
Chciałem do nich podbiec i chyba nawet zrobiłem kilka kroków, ale
poruszałem się niczym niedołężny starzec. Sięgnąłem po pistolet,
lecz nad jego rękojeścią z drzewa orzechowego wciąż zapięty był
pasek i w pierwszej chwili nie mogłem wyjąć broni z kabury.
Miałem wrażenie, że podłoga pod moimi stopami dygocze tak samo
jak w sypialni domu dyrektora Mooresa. Nie jestem tego do końca
pewien, ale wiem, że stłukła się jedna z żarówek wiszących w
drucianych osłonach. W dół posypały się okruchy szkła. Harry
wydał z siebie okrzyk zdumienia. W końcu udało mi się odpiąć
kciukiem pasek nad kolbą, zanim jednak zdążyłem wyjąć moją
trzydziestkęósemkę z kabury, John odepchnął od siebie Percy'ego
i cofnął się w głąb celi. Robiąc to, krzywił się i wycierał usta,
jakby spróbował czegoś niedobrego. - Co on mu zrobił? - zawołał
Brutal. - Co on mu zrobił, Paul? - Czymkolwiek jest to coś, co
wyssał z Melly, ma to teraz Percy - odparłem. Percy stał przy
kratach starej celi Delacroix. Miał szeroko otwarte puste oczy -
 dwa zera. Podszedłem do niego ostrożnie, oczekując, że zacznie
krztusić się i kaszleć w podobny sposób, jak to czynił John, gdy
uzdrowił Melindę, ale nic takiego się nie działo. Z początku po
prostu stał w miejscu. Strzeliłem z palców przed jego oczyma.
-  Percy! Hej, Percy! Obudź się!
Bez skutku. Brutal podszedł do mnie i przysunął obie ręce do
pozbawionej wyrazu twarzy Percy'ego. - To nic nie da -
powiedziałem.
Ignorując mnie, Brutal klasnął głośno dwa razy tuż przed jego
nosem. I dało to jakiś skutek albo tak nam się przynajmniej
wydawało. Percy zatrzepotał powiekami i rozejrzał się mętnym
wzrokiem dookoła - niczym ktoś, kto odzyskuje przytomność po
uderzeniu w głowę. Spojrzał najpierw na Brutala, potem na mnie.
Teraz jestem przekonany, że w ogóle nas nie widział, ale wtedy
myślałem co innego: myślałem, że dochodzi do siebie. Odsunął się
od krat i lekko zachwiał. Brutal podtrzymał go. -  Spokojnie,
chłopie. Nic ci nie jest?
Zamiast odpowiedzieć, Percy minął go i zataczając się ruszył w
stronę biurka oficera dyżurnego. Dokładnie rzecz biorąc, nie
zataczał się, lecz przechylał w lewą stronę. Brutal wyciągnął do
niego rękę, ale ja odsunąłem go na bok. - Zostaw go - mruknąłem.
Czy powiedziałbym to, gdybym wiedział, co za chwilę nastąpi? Od
jesieni trzydziestego drugiego roku zadawałem sobie to pytanie
tysiąc razy. Do dziś nie znam na nie odpowiedzi. Percy zrobił
dwanaście albo czternaście kroków, a potem zatrzymał się z
opuszczoną głową. Znajdował się wtedy na wysokości celi Dzikiego
Billa Whartona, który wciąż chrapał jak smok. Przespał wszystko,
co się działo. Przespał, jak myślę, własną śmierć i miał w tym
więcej szczęścia niż większość ludzi, którzy tu wylądowali.
Więcej szczęścia, niż na to zasłużył. Zanim zorientowaliśmy się,
co się dzieje, Percy wyciągnął pistolet, podszedł do celi
Whartona i władował cały magazynek w śpiącego mężczyznę. Po
prostu bum-bum-bum bum-bum-bum, tak szybko, jak szybko zdołał
naciskać cyngiel. Huk w zamkniętej przestrzeni był ogłuszający;
kiedy opowiadałem rano o wszystkim Janice, dzwoniło mi w uszach
tak głośno, że prawie nie słyszałem własnego głosu. Podbiegliśmy
do niego wszyscy czterej. Dean dobiegł pierwszy - nie wiem, jakim
cudem, bo kiedy Coffey złapał Percy'ego, stał za mną i za
Brutalem. Chwycił Percy'ego za nadgarstek, chcąc wyrwać mu
pistolet, ale nie było to wcale konieczne. Percy otworzył dłoń
i broń upadła na podłogę. Jego oczy przesunęły się po nas, jakby
były łyżwami ślizgającymi się po lodzie. Rozległ się cichy szum
płynącego moczu i w powietrzu rozszedł się najpierw ostry zapach
amoniaku, a następnie mocniejszy odór, kiedy Percy wypróżnił się
również z drugiej strony. Oczy miał utkwione w końcu korytarza.
Z tego, co wiem, były to oczy, które nigdy już nie oglądały
niczego w naszym realnym świecie. Gdzieś na początku tych
zapisków wspomniałem, że gdy ja i Brutal znaleźliśmy kolorowe
drzazgi ze szpulki Pana Dzwoneczka, Percy przebywał w Briar
Ridge, i pisząc to, wcale nie skłamałem. Nigdy jednak nie zasiadł
w gabinecie ze stojącym w kącie wentylatorem; nigdy nie
powierzono jego opiece szwankujących na umyśle pacjentów, na
których mógłby się wyżywać. Przypuszczam jednak, że dostał dla
siebie przynajmniej separatkę. Miał w końcu wysokie koneksje.
Wharton leżał na boku, odwrócony plecami do ściany. Nie widziałem
wtedy wiele, z wyjątkiem krwi sączącej się przez prześcieradło
i kapiącej na beton, ale koroner powiedział, że Percy strzelał
jak Annie Oakley2. Pamiętając opowieść Deana o tym, jak Percy
cisnął swoją hikorową pałką w mysz i chybił tylko o włos,
specjalnie się nie zdziwiłem. Dodać trzeba, że teraz odległość
była bliższa, a cel nieruchomy. Jedna kula w krocze, jedna w
brzuch, jedna w klatkę piersiową i trzy w głowę. Brutal kaszlał
i odgarniał ręką obłok dymu. Ja też kaszlałem, ale dopiero po
pewnym czasie zdałem sobie z tego sprawę. - No to koniec -
powiedział Brutal. Głos miał spokojny, ale zdradzały go oczy, w
których płonęła panika. Obejrzałem się przez ramię i zobaczyłem
siedzącego na skraju pryczy Johna Coffeya. Ręce miał znowu
splecione między kolanami, lecz głowę trzymał wysoko podniesioną
i nie wydawał się w ogóle chory. Skinął do mnie, a ja zdumiałem
sam siebie - podobnie jak w dniu, gdy podałem mu rękę -
odpowiadając podobnym kiwnięciem. - Co teraz zrobimy? -
wymamrotał Harry. - O Chryste, co my teraz zrobimy? - Nie możemy
nic zrobić - odparł takim samym spokojnym głosem Brutal. -
Jesteśmy ugotowani. Prawda, Paul? Mój umysł zaczął pracować na
zwiększonych obrotach. Spojrzałem na Harry'ego i Deana, którzy
patrzyli na mnie niczym przestraszone dzieci. Spojrzałem na
Percy'ego, który stał w miejscu z opuszczonymi rękoma i szczęką.
A potem spojrzałem na swojego starego przyjaciela Brutusa
Howella. -  Nic złego nam nie grozi - oznajmiłem.
Percy zaczął w końcu kaszleć. Zgiął się wpół, oparł dłonie na
kolanach i poczerwieniała mu twarz. Chciałem powiedzieć
Harry'emu, Deanowi i Brutalowi, żeby się cofnęli, ale nie
zdążyłem. Percy wydał z siebie odgłos, który był czymś pośrednim
między charczeniem a żabim rechotem, otworzył usta i wypluł
czarny wirujący obłok, tak gęsty, że przez chwilę nie widzieliśmy
jego głowy. - Boże, miej nas w swojej opiece - szepnął słabym
głosem Harry. Po chwili obłok zrobił się oślepiająco biały,
przypominał lśniący w styczniowym słońcu śnieg. Nieco później już
go nie było. Percy powoli się wyprostował i znowu utkwił
nieobecny wzrok w końcu korytarza. - W ogóle tego nie widzieliśmy
- stwierdził Brutal. - Prawda, Paul? - Zgadza się. Ja tego nie
widziałem i ty tego nie widziałeś. Czy ty coś widziałeś, Harry? -
 Nie.
- A ty, Dean?
- Czego nie widziałem? - Dean zdjął z nosa okulary i zaczął je
wycierać. Myślałem, że wypadną z jego roztrzęsionych rąk, ale
zdołał je jakoś utrzymać. - "Czego nie widziałem?". To było
dobre. A teraz posłuchajcie swojego drużynowego, chłopcy, i
postarajcie się zrozumieć wszystko za pierwszym razem, bo nie
mamy za dużo czasu. Historia jest prosta. Nie komplikujmy jej.


3

Opowiedziałem o tym Janice około jedenastej - chciałem napisać
"nazajutrz rano", ale oczywiście wszystko działo się tego samego
dnia. Bez wątpienia najdłuższego dnia w moim życiu. Opowiedziałem
mniej więcej to samo, co tutaj, kończąc na tym, jak William
Wharton pożegnał się z życiem na swojej pryczy, nafaszerowany
ołowiem z pistoletu Percy'ego. Nie, nieprawda. Na samym końcu
opowiedziałem jej o tej rzeczy, która wyszła z Percy'ego, o
robakach czy cokolwiek to było. Niełatwo opowiedzieć coś takiego
nawet własnej żonie, ale ja to zrobiłem. Janice przyniosła mi
filiżankę wypełnioną do połowy czarną kawą - z początku ręce
trzęsły mi się tak bardzo, że nie zdołałbym utrzymać pełnej.
Kiedy skończyłem, drżenie nieco ustąpiło i poczułem, że mogę
nawet coś zjeść; jajko albo parę łyżek zupy. - Uratowało nas to,
że tak naprawdę nie musieliśmy wcale kłamać, żaden z nas -
stwierdziłem. - Po prostu nie wspomnieliście o paru drobiazgach -
 dodała kiwając głową. - W większości mało ważnych. Na przykład
o tym, jak zabraliście z bloku skazanego na śmierć więźnia, jak
uzdrowił on potem umierającą kobietę i jak doprowadził Percy'ego
Wetmore'a do szaleństwa, wdmuchując mu do gardła sproszkowany guz
mózgu. - Sam nie wiem, Janice - mruknąłem. - Wiem tylko, że jeśli
będziesz dalej mówiła w ten sposób, zjesz tę zupę sama albo
nakarmisz nią psa. - Przepraszam. Ale mam chyba rację?
- Masz - odparłem. - Tyle że uszło nam na sucho... właściwie co?
Nie można nazwać tego ucieczką ani wyjściem na przepustkę. Uszedł
nam na sucho ten wypad. Nie opowie im o nim nawet Percy, jeśli
kiedykolwiek wróci do zdrowia. - Jeśli wróci do zdrowia -
powtórzyła. - Jakie ma szansę? Potrząsnąłem głową, dając jej do
zrozumienia, że nie mam pojęcia. Tak naprawdę jednak nie
sądziłem, aby kiedykolwiek wrócił do zdrowia - ani w trzydziestym
drugim, ani w czterdziestym drugim, ani w pięćdziesiątym drugim
roku. I nie myliłem się. Percy Wetmore pozostał w Briar Ridge aż
do roku tysiąc dziewięćset czterdziestego czwartego, kiedy
szpital doszczętnie spłonął. W pożarze zginęło siedemnastu
pacjentów, ale Percy do nich nie należał. Cichy i pod każdym
względem obojętny - dowiedziałem się, że tego rodzaju stan nazywa
się katatonią - wyprowadzony został na zewnątrz przez jednego ze
strażników na długo przedtem, nim pożar ogarnął jego skrzydło.
Przeniesiono go do innego szpitala - nie pamiętam, jak się
nazywał, i nie sądzę, żeby miało to jakieś znaczenie. Z tego co
wiem, po raz ostatni w życiu odezwał się, kiedy kazał nam przy
wyjściu odbić swoją kartę... jeśli nie chcemy wyjaśniać, dlaczego
wcześniej wyszedł. Ironia losu polegała na tym, że nie musieliśmy
dużo wyjaśniać. Percy oszalał i zastrzelił Williama Whartona.
Tyle powiedzieliśmy i mówiąc to, wcale nie mijaliśmy się z
prawdą. Kiedy Anderson zapytał Brutala, jak zachowywał się Percy
przed zabójstwem i Brutal odpowiedział jednym słowem: "Milczał",
przez krótki straszny moment bałem się, że wybuchnę śmiechem.
Ponieważ to też było prawdą. Percy milczał, gdyż przez większość
zmiany siedział z taśmą izolacyjną na ustach i mógł sobie co
najwyżej pomruczeć. Curtis trzymał Percy'ego do ósmej rano,
Percy'ego, który nie odzywał się ani słowem, niczym Indianin w
sklepie z cygarami, ale sprawiał o wiele bardziej niesamowite
wrażenie. O ósmej przyjechał Hal Moores, nachmurzony, lecz
kompetentny, gotów z powrotem stanąć za sterem. Curtis Anderson
pozwolił mu na to z westchnieniem ulgi, które prawie słyszeliśmy.
Zniknął gdzieś zagubiony przestraszony starzec; zobaczyliśmy z
powrotem dyrektora Mooresa, który podszedł do Percy'ego, złapał
go za ramiona swymi wielkimi łapskami i mocno potrząsnął. - Synu!
- wrzasnął mu prosto w pustą twarz; twarz, która, pomyślałem,
zaczynała już mięknąć jak wosk. - Słyszysz mnie, synu? Odezwij
się do mnie, jeśli mnie słyszysz. Chcę wiedzieć, co tu się stało!
Nie doczekał się oczywiście żadnej odpowiedzi. Anderson chciał
odciągnąć dyrektora na stronę, przedyskutować, jak powinni to
załatwić - sprawa była politycznie śliska - ale Moores odsunął
go i ruszył wraz ze mną korytarzem. John Coffey leżał w swojej
celi, z głową odwróconą do ściany i nogami jak zawsze bezczelnie
zwisającymi z pryczy. Wydawał się spać i prawdopodobnie spał...
lecz zdążyliśmy już odkryć, że nie zawsze robił to, co nam się
wydawało. - Czy to, co zdarzyło się w moim domu, ma coś wspólnego
z tym, co zdarzyło się po waszym powrocie? - zapytał półgłosem
Moores. - Będę was krył, jak potrafię, jeśli nawet będzie to
oznaczało utratę mojej pracy, ale muszę wiedzieć. Potrząsnąłem
głową.
- Nie, panie dyrektorze. Jak pan sam widzi, zamknęliśmy Johna z
powrotem w jego celi, a potem wypuściliśmy Percy'ego z izolatki,
gdzie wpakowaliśmy go ze względów bezpieczeństwa. Myślałem, że
będzie się wściekać, lecz on był spokojny. Poprosił tylko, żeby
oddać mu broń i pałkę. Nie powiedział nic więcej, po prostu
odszedł korytarzem. A następnie, znalazłszy się na wysokości celi
Whartona, wyjął pistolet i zaczął strzelać. Odpowiadając na
pytanie Mooresa, również starałem się mówić półgłosem. Na
korytarzu było co najmniej dwunastu klawiszy. Kolejny
fotografował Whartona w jego celi. Curtis Anderson odwrócił się
do niego i w tym momencie obserwował nas tylko Brutal. - Czy nie
sądzisz, że przez to zamknięcie w izolatce... coś mu odbiło? -
zapytał Moores. - Nie, panie dyrektorze.
- Czy włożyliście mu kaftan bezpieczeństwa?
- Nie, panie dyrektorze. Nie było takiej potrzeby.
- Zachowywał się spokojnie? Nie opierał się?
- Nie opierał.
- Nawet kiedy zobaczył, że chcecie go zamknąć w izolatce,
zachowywał się spokojnie i nie walczył? - Tak jest. - Przez
chwilę miałem ochotę trochę to ubarwić: włożyć w usta Percy'ego
jakąś kwestię, ale potem zrezygnowałem. Wiedziałem , że im
prościej to przedstawię, tym lepiej. - Nie byłej żadnej awantury.
Wszedł po prostu do środka i usiadł w kącie. - Nie mówił wtedy
nic o Whartonie?
- Nie, panie dyrektorze.
- Ani o Coffeyu?
Potrząsnąłem głową.
- Czy Percy był zły na Whartona? Czy czuł do niego jakąś urazę? -
 To całkiem możliwe - odparłem, jeszcze bardziej ściszając głos.
- Percy nie zachowywał odpowiedniej ostrożności, Hal. Pewnego
razu, kiedy szedł korytarzem, Wharton złapał go, przycisnął do
krat i trochę połaskotał. - Na chwilę przerwałem. - To znaczy,
obmacał. - Nie zrobił nic gorszego? Tylko połaskotał? To
wszystko? - Tak, ale Percy bardzo się tym przejął. Wharton
powiedział, że wolałby wydupczyć Percy'ego niż jego siostrę. Coś
w tym rodzaju. - Hmm. - Moores wciąż spoglądał z ukosa na Johna
Coffeya, jakby musiał co chwila upewniać się, że to prawdziwy
człowiek z krwi i kości. - To nie wyjaśnia tego, co się z nim
stało, ale tłumaczy w pewnym stopniu, dlaczego zastrzelił
Whartona, a nie Coffeya albo jednego z twoich ludzi. A skoro
mówimy o twoich ludziach, Paul, czy wszyscy opowiedzą to samo? -
 Tak, panie dyrektorze - odparłem.

- I opowiedzieli to samo - poinformowałem Janice, zanurzając
łyżkę w zupie, którą przyniosła. - Dopilnowałem tego. - Skłamałeś
- stwierdziła. - Oszukałeś Hala.
Od tego są w końcu żony, nieprawdaż? Zawsze szukają dziur po
molach w twoim najlepszym garniturze i na ogół je znajdują. -
Owszem, jeśli chcesz na to patrzeć w ten sposób. Nie powiedziałem
mu jednak niczego, z czym nie moglibyśmy dalej żyć. Hal jest moim
zdaniem czysty. Nawet go tam nie było. Siedział w domu, opiekując
się żoną aż do momentu, kiedy zadzwonił do niego Curtis. - Czy
wspomniał, jak się czuje Melinda?
- Wtedy nie, nie było czasu, ale rozmawialiśmy później, kiedy ja
i Brutal wychodziliśmy z pracy. Melly niewiele pamięta, ale czuje
się dobrze. Wstała z łóżka i mówi o nowych grządkach na kwiaty.
Moja żona obserwowała przez chwilę, jak jem.
- Czy Hal wie, że to był cud? - zapytała w końcu. - Czy to
rozumie? - Tak. Wszyscy to rozumiemy, wszyscy, którzy tam
byliśmy. - Częściowo żałuję, że mnie tam nie było - stwierdziła -
 ale z drugiej strony chyba się z tego cieszę. Gdybym widziała,
jak łuski spadają z oczu Saula w drodze do Damaszku, dostałabym
chyba zawału serca. - Nie mów - mruknąłem, przechylając talerz,
żeby nabrać ostatnią łyżkę. - Prawdopodobnie ugotowałabyś mu
trochę zupy. Ta jest wyśmienita. - To dobrze - odparła. W
rzeczywistości jednak nie myślała wcale o zupie, gotowaniu albo
nawróceniu Saula na drodze do Damaszku. Opierała podbródek o dłoń
i patrzyła przez okno na górskie pasmo, z oczyma tak samo
zamglonymi jak te góry w letni poranek, gdy zbiera się na upał.
W letni poranek podobny do tego, kiedy odnaleziono bliźniaczki
Dettericków, wpadło mi do głowy, sam nie wiem czemu.
Zastanawiałem się, dlaczego nie krzyczały. Zabójca robił im
krzywdę; na werandzie i na schodach zostały ślady krwi. Dlaczego
zatem nie krzyczały? - Myślisz, że Whartona zabił John Coffey,
prawda? - zapytała Janice, odwracając w końcu wzrok od okna. -
Że to nie był przypadek ani nic w tym rodzaju; myślisz, że
posłużył się Percym Wetmore'em niczym bronią? - Tak.
- Dlaczego?
- Nie wiem.
- Opowiedz mi jeszcze raz, co zdarzyło się, kiedy zabieraliście
Coffeya z bloku. Tylko tę część. Zrobiłem to. Opowiedziałem, jak
wychylająca się spomiędzy prętów i łapiąca Johna za biceps
koścista ręka przypomniała mi węża - wodnego mokasyna, którego
wszyscy się baliśmy, kiedy jako dzieci pływaliśmy w rzece - i jak
Coffey powiedział, że Wharton jest złym człowiekiem. -  A co
Wharton na to?
Moja żona ponownie spoglądała przez okno, ale słuchała mnie
bardzo uważnie. - Wharton odparł: "Zgadza się, czarnuchu, jestem
zły jak wszyscy diabli" - I to wszystko?
- Tak. Miałem wtedy wrażenie, że coś się wydarzy, ale nic się nie
stało. Brutal wyswobodził rękę Johna z uścisku Whartona i kazał
mu się położyć, co Wharton zrobił. Nie zapominaj, że był nieźle
nafaszerowany środkami usypiającymi. Wymamrotał coś o tym, że
czarnuchy powinny mieć własne krzesła elektryczne, i na tym
koniec. Poszliśmy dalej. - John Coffey nazwał go złym
człowiekiem.
- Zgadza się. To samo powiedział raz o Percym. A może więcej niż
raz. Nie pamiętam dokładnie kiedy, ale wiem, że to zrobił. - Ale
Wharton nigdy nie uczynił nic złego Johnowi Coffeyowi, prawda?
To znaczy, nie zaczepił go tak jak Percy'ego. - Nie. Wharton miał
celę po drugiej stronie biurka oficera dyżurnego, kilkanaście
jardów od Coffeya. Ledwie mogli się zobaczyć. - Opowiedz mi
jeszcze raz, jak wyglądał Coffey, kiedy Wharton złapał go za
rękę. - To nas do niczego nie doprowadzi, Janice.
- Może nie doprowadzi, a może doprowadzi. Powiedz, jak wyglądał.
Westchnąłem.
- Wydaje mi się, że był zszokowany. Wzdrygnął się. Jak
wzdrygnęłabyś się, gdybyś leżała na plaży, a ja zakradłbym się
od tyłu i wylał ci na plecy trochę zimnej wody. Albo jakby ktoś
uderzył go w twarz. - Jasne - stwierdziła. - To, że został
złapany w ten sposób, zaskoczyło go, na krótki moment zbudziło
z letargu. - Tak - powiedziałem. - Nie - dodałem po chwili.
- No więc tak czy nie?
- Nie. To nie było zaskoczenie. To przypominało ten moment, kiedy
chciał, żebym wszedł do jego celi i dał się uleczyć. Albo kiedy
chciał, żebym podał mu tę mysz. To było zdziwienie, ale nie z
powodu dotknięcia... w każdym razie niezupełnie... Chryste Panie,
Janice, sam nie wiem. - W porządku, zostawmy to - odparła. - Nie
mogę po prostu zrozumieć, dlaczego John to zrobił. Nie wygląda
na to, żeby był gwałtowny z natury. To prowadzi nas do następnego
pytania, Paul. Jak możesz go stracić, jeśli masz rację co do tych
dwóch dziewczynek? Jak możesz posadzić go na krześle
elektrycznym, jeśli ktoś inny... Nagle podskoczyłem na krześle,
uderzając łokciem talerz od zupy, który spadł ze stołu i rozbił
się na podłodze. Wpadł mi do głowy pewien pomysł. Podsunęła mi
go bardziej intuicja niż logika, ale odznaczał się swoistą
mroczną elegancją. - Paul? - zaniepokoiła się Janice. - Co się
stało?
- Nie wiem - odparłem. - Nie wiem nic na pewno, ale postaram się
dowiedzieć.


4

To, co nastąpiło po zabójstwie Whartona, przypominało cyrk z
trzema arenami, z gubernatorem na jednej, więzieniem na drugiej
i biednym, odmóżdżonym Percym Wetmore'em na trzeciej. A kto
odgrywał rolę antreprenera? Przymierzało się do tego kilku
dżentelmenów z prasy. Nie byli tacy źli, jak są teraz - nie
pozwalali sobie na to - ale nawet w tamtym okresie, przed
Geraldem, Mike'em Wallace'em i całą resztą, potrafili dać się we
znaki, kiedy wgryźli się zębami w zdobycz. Tak właśnie zdarzyło
się wówczas i przedstawienie było całkiem udane, póki trwało. A
jednak nawet najciekawszy cyrk, ten, w którym występują
najbardziej przerażające dziwy natury, najśmieszniejsi klauni i
najdziksze zwierzęta, musi w końcu opuścić miasto. Nasz wyjechał
zaraz po utworzeniu Komisji Śledczej, która, choć jej nazwa
budziła raczej złowrogie skojarzenia, okazała się niezbyt
dociekliwa. W innych okolicznościach gubernator niewątpliwie
zażądałby czyjejś głowy na talerzu, tym razem jednak nie
wchodziło to w rachubę. Siostrzeńcowi - krewnemu jego własnej
żony - odbiła palma i zabił człowieka. Zabił co prawda zabójcę -
 dzięki Bogu i za to - ale uczynił to, kiedy facet spał we
własnej celi, co nie było zbyt eleganckie. Kiedy dodało się do
tego, że wzmiankowany młody człowiek w dalszym ciągu świrował jak
marcowy zając, trudno się było dziwić, że gubernator chciał
ukręcić sprawie łeb i to jak najszybciej. Podróż do domu
dyrektora Mooresa półciężarówką Harry'ego Terwilligera nigdy nie
wyszła na jaw. Fakt, że Percy spędził tę noc w kaftanie
bezpieczeństwa, zamknięty w izolatce, również nigdy nie został
ujawniony. Oraz to, że zastrzelony Wharton spał narkotycznym
snem. Władze nie miały powodu podejrzewać, że w jego organizmie
znajduje się coś poza sześcioma kulami. Koroner usunął je,
grabarz umieścił Whartona w sosnowej skrzynce i taki był koniec
człowieka, który wytatuował sobie na lewym przedramieniu nazwisko
Billy'ego Kida. Dobry sposób na pozbycie się toksycznych odpadów,
chciałoby się powiedzieć. Całe zamieszanie trwało mniej więcej
dwa tygodnie. W tym czasie bałem się głośniej pierdnąć, nie
mówiąc o wzięciu wolnego dnia, żeby sprawdzić pomysł, na który
wpadłem przy kuchennym stole po wszystkich wydarzeniach.
Uświadomiłem sobie, że cyrk wyjechał z miasta, pewnego dnia w
środku listopada - chyba dwunastego, ale nie trzymajcie mnie za
słowo. Tego dnia znalazłem na biurku dokument, którego się
obawiałem: kartkę z wyznaczoną datą egzekucji Johna Coffeya.
Zamiast Hala Mooresa podpisał ją Curtis Andersen, ale z prawnego
punktu widzenia była tak samo ważna i przed trafieniem do mnie
musiała oczywiście przejść przez Hala. Mogłem sobie wyobrazić
Hala siedzącego przy swoim biurku z tą kartką w ręku, siedzącego
i rozmyślającego o swojej żonie, która wprawiła w osłupienie
lekarzy ze szpitala w Indianoli. Ci lekarze wręczyli jej swój
własny nakaz egzekucji, ale John Coffey podarł go na strzępy.
Teraz jednak nadeszła pora, by John Coffey przeszedł Zieloną
Milę, i kto z nas mógł temu zapobiec? Kto z nas miał temu
zapobiec? Na nakazie egzekucji widniała data: dwudziesty
listopada. Trzy dni po jego otrzymaniu - bodajże piętnastego -
poprosiłem Janice, by zatelefonowała, że jestem chory, po czym
wypiłem filiżankę kawy i ruszyłem na północ moim fordem
zaopatrzonym w fatalne resory, poza tym jednak całkiem
niezawodnym. Janice ucałowała mnie na pożegnanie i życzyła
powodzenia; podziękowałem jej, nie mając pojęcia, na czym miałoby
polegać w tym wypadku powodzenie - na potwierdzeniu czy też
niepotwierdzeniu tego, czego szukałem. Wiedziałem tylko, że nie
mam wielkiej ochoty nucić podczas jazdy. Nie tego dnia. O
trzeciej po południu znalazłem się w górach. Odwiedziłem tuż
przed zamknięciem sąd hrabstwa Purdom, przejrzałem pewne akta,
następnie zaś przyjąłem wizytę szeryfa, poinformowanego przez
jednego z urzędników, że ktoś obcy wtyka nos w nie swoje sprawy.
Szeryf Catlett chciał wiedzieć, co ja sobie wyobrażam.
Poinformowałem go. Catlett przemyślał to i oznajmił mi coś
ciekawego. Uprzedził, że zaprzeczy, iż cokolwiek mi mówił, jeśli
będę starał się wszystko nagłośnić. Nie było to coś
rozstrzygającego, ale miało swoją wagę. Z całą pewnością miało
swoją wagę. Myślałem o tym przez całą drogę do domu i tej nocy
nie zaznałem wiele snu. Nazajutrz rano zerwałem się jeszcze przed
wschodem słońca i pojechałem na południe do hrabstwa Trapingus.
Nie poszedłem do szeryfa Homera Cribusa, tego wielkiego worka
flaków i łajna; zamiast tego zwróciłem się do zastępcy szeryfa,
Roba McGee. McGee nie chciał z początku słuchać tego, co mówiłem.
Strasznie nie chciał słuchać. W pewnym momencie myślałem, że
uderzy mnie w twarz, żeby nie słuchać, w końcu jednak zgodził się
pojechać na farmę i zadać Klausowi Detterickowi kilka pytań.
Przede wszystkim, jak mi się zdaje dlatego, żebym sam mu ich nie
zadał. - Ma tylko trzydzieści dziewięć lat, ale wygląda jak
staruszek - stwierdził - i teraz, kiedy zaczyna powoli dochodzić
do siebie, nie powinien mu zawracać głowy żaden przemądrzały
więzienny klawisz, który bawi się w detektywa. Zostanie pan w
mieście. Nie chcę, żeby zbliżał się pan do farmy Dettericków,
lecz chcę pana tutaj znaleźć, kiedy porozmawiam już z Klausem.
Jeśli będzie się panu dłużyć czas, niech pan zje pasztecik w
restauracji. To pana trochę wyhamuje. Zjadłem w końcu dwa
paszteciki i muszę przyznać, że były dość ciężkostrawne. Kiedy
McGee wrócił po jakimś czasie do miasta i usiadł koło mnie przy
barze, nie potrafiłem nic wyczytać w jego twarzy. - No i co? -
zapytałem.
- Niech pan wpadnie do mnie do domu, tam porozmawiamy - oznajmił.
- To miejsce jest trochę zbyt publiczne, jak na mój gust.
Odbyliśmy naszą konferencję na werandzie domu Roba McGee. Obaj
nieźle zmarzliśmy, pani McGee nie pozwalała jednak kopcić w
środku domu. Można powiedzieć, że wyprzedzała swoją epokę. McGee
sprawiał wrażenie człowieka, któremu w najmniejszym stopniu nie
podoba się to, co sam mówi. - To niczego nie dowodzi, chyba zdaje
pan sobie z tego sprawę? - zapytał, skończywszy swoją relację.
Powiedział to wojowniczym tonem i mówiąc, wymachiwał agresywnie
w moją stronę własnoręcznie skręconym papierosem, na jego twarzy
malowało się jednak zażenowanie. Nie wszystkie fakty muszą
stanowić dowody w rozumieniu sądu i obaj o tym świetnie
wiedzieliśmy. Przyszło mi do głowy, że po raz jedyny w życiu
zastępca McGee żałuje, że nie jest wiejskim ciołkiem, jak jego
szef. - Zdaję sobie sprawę - odparłem.
- I jeśli myśli pan o zafundowaniu Coffeyowi nowego procesu
wyłącznie na podstawie tego jednego faktu, niech pan się nad tym
lepiej zastanowi, senor. John Coffey jest Murzynem, a w hrabstwie
Trapingus nie mamy zwyczaju fundowania nowych procesów Murzynom.
- Z tego też zdaję sobie sprawę.
- Więc co pan zrobi?
Wyrzuciłem papierosa przez balustradę werandy i wstałem. Miałem
przed sobą długą podróż powrotną i wiedziałem, że im szybciej
wyruszę, tym wcześniej będę w domu. - Chciałbym to wiedzieć,
panie McGee. Niestety w tej chwili wiem tylko, że drugi pasztecik
był błędem. - Coś panu powiem, panie mądralo - oznajmił tym samym
wojowniczym tonem. - Moim zdaniem w ogóle nie powinien pan
otwierać tej puszki Pandory. - Nie ja ją otworzyłem -
odparowałem, po czym odjechałem do domu. Dotarłem na miejsce
grubo po północy, ale Janice czekała na mnie. Spodziewałem się
tego, lecz mimo to przyjemnie było ją zobaczyć, poczuć jej ręce
na szyi i mocne śliczne ciało przy moim. - Witaj, przybyszu -
powiedziała, a potem dotknęła mnie tam na dole. - Nic nie dolega
temu panu? Mam nadzieję, że jest zupełnie zdrowy. - Tak jest,
moja droga - powiedziałem, biorąc ją na ręce. Zaniosłem ją do
sypialni i pokochaliśmy się słodką jak miód miłością, a gdy
doszedłem do orgazmu, tego wspaniałego uczucia przekraczania
samego siebie oraz totalnego rozluźnienia, pomyślałem o wiecznie
załzawionych oczach Johna Coffeya. I o Melindzie Moores,
mówiącej: "Śniłam, że błądzisz gdzieś w mroku, podobnie jak ja".
Wciąż leżąc na swojej żonie, która obejmowała mnie ramionami za
szyję, zacząłem sam ronić łzy z oczu. - Paul! - szepnęła,
wstrząśnięta i przestraszona. Nie sądzę, żeby oglądała mnie
płaczącego więcej niż kilka razy w ciągu całego naszego
małżeństwa. W normalnych okolicznościach nigdy nie byłem beksą. -
 Co ci się stało, Paul? - Wiem wszystko, co trzeba wiedzieć -
wyjąkałem przez łzy. - Jeśli chcesz znać prawdę, wiem o wiele za
dużo. Za kilka dni mam stracić Johna Coffeya, ale to William
Wharton zabił bliźniaczki Dettericków. To był Dziki Bill.


5

Nazajutrz ta sama silna grupa klawiszy, którzy jedli lunch w
mojej kuchni po sfuszerowanej egzekucji Delacroix, spotkała się
ponownie na lunchu. Tym razem w naradzie wojennej uczestniczyła
piąta osoba: moja żona. To Janice przekonała mnie, żeby
powiedzieć innym; w pierwszym momencie nie miałem wcale takiego
zamiaru. Czy nie dość fatalne jest, pytałem ją, że wiemy o tym
my oboje? - Nie potrafisz o tej sprawie jasno myśleć -
odpowiadała. - Prawdopodobnie dlatego, że jesteś zdenerwowany.
A oni i tak wiedzą już najgorsze: że Johna skazano za zbrodnię,
której nie popełnił. To trochę ułatwia sprawę. Zdałem się na jej
osąd, chociaż nie byłem tego taki pewien. Opowiadając Brutalowi,
Deanowi i Harry'emu to, o czym wiedziałem (nie mogłem tego
udowodnić, ale przecież wiedziałem), spodziewałem się gwałtownej
reakcji, w pierwszej chwili jednak zapadło po prostu długie
milczenie. A potem Dean wziął z talerzyka kolejny upieczony przez
Janice biskwit i posmarował go oburzająco dużą ilością masła. -
Myślisz, że John go widział? - zapytał. - Czy John widział, jak
Wharton porzuca dziewczynki, a może nawet je gwałci? - Myślę, że
gdyby to widział, próbowałby go powstrzymać - odparłem. - Co do
tego, czy widział uciekającego Whartona, przypuszczam, że to
całkiem prawdopodobne. Ale potem o tym zapomniał. - Jasne -
zgodził się Dean. - Jest kimś wyjątkowym, ale to nie czyni go
jeszcze rozgarniętym. Przypomniał sobie to, kiedy Wharton
wystawił łapę przez kraty i dotknął go. Brutal kiwał w zamyśleniu
głową.
- Dlatego John wydawał się taki zdumiony... - mruknął. - Taki
wstrząśnięty. Pamiętacie, jak otworzył szeroko oczy? - John
posłużył się Percym Wetmore'em niczym bronią, stwierdziła Janice
i nie dawało mi to spokoju - oznajmiłem. - Dlaczego John Coffey
miałby chcieć zabić Dzikiego Billa? Percy'ego, owszem, czemu nie?
Percy zdeptał na jego oczach mysz Delacroix, Percy spalił żywcem
Delacroix i John o tym wiedział, ale Whartona? Wharton naraził
się w ten czy inny sposób większości z nas, lecz z tego, co wiem,
nie naraził się Johnowi... przez cały swój pobyt na Mili zamienił
z nim ledwie kilkadziesiąt słów, z tego połowę zeszłej nocy.
Dlaczego miałby to zrobić? Wharton pochodził z hrabstwa Purdom,
a tamtejsi biali chłopcy dostrzegają Murzynów, dopiero gdy któryś
z nich stanie im na drodze. Więc dlaczego to zrobił? Co takiego
zobaczył lub poczuł w momencie, gdy dotknął go Wharton, że
zachował dla niego jad, który wyssał z ciała Melindy? - O mało
się nim na śmierć nie zatruwając - dodał Brutal. - Zgadza się.
Zabójstwo bliźniaczek Dettericków było jedyną złą rzeczą, którą
potrafiłem sobie wyobrazić i która wyjaśniałaby jego
postępowanie. Powtarzałem sobie, że to wariactwo, że nie może być
mowy o takim zbiegu okoliczności, że to po prostu niemożliwe. A
potem przypomniało mi się coś, co Curtis Anderson napisał w
pierwszej notatce, którą dostałem na temat Whartona: że to
kompletny szajbus i że szwendał się po całym stanie, zanim
dokonał napadu i pozabijał tych wszystkich ludzi. Szwendał się
po całym stanie. To utkwiło mi w pamięci. I wreszcie uderzył mnie
sposób, w jaki próbował udusić Deana zaraz po przyjeździe na
blok. To sprawiło, że pomyślałem... - O tym psie - powiedział
Dean, pocierając szyję w miejscu, gdzie Wharton zarzucił mu
łańcuch, choć nie sądzę, żeby zdawał sobie sprawę z tego, co
robi. - O tym, jak złamał kark temu psu. - Tak czy owak wybrałem
się do hrabstwa Purdom, by przejrzeć kartotekę Whartona.
Wszystko, co mieliśmy na jego temat, dotyczyło wydarzeń, które
zaprowadziły go na Zieloną Milę. Innymi słowy, samego finału jego
kariery. A mnie interesowały jej początki. - Bardzo rozrabiał? -
 zapytał Brutal.
- Owszem. Wandalizm, drobne kradzieże, podpalanie stogów siana,
nawet przywłaszczenie sobie środków wybuchowych: razem z kumplem
zwinęli laskę dynamitu i próbowali ją zdetonować przy brzegu
potoku. Zaczął wcześnie, w wieku dziesięciu lat, ale w jego
kartotece nie było tego, czego szukałem. A potem zjawił się
szeryf, żeby sprawdzić, kim jestem i co robię, i właściwie dobrze
się stało. Nabujałem mu, mówiąc, że podczas przeszukania celi
znaleźliśmy w materacu Whartona zdjęcia przedstawiające nagie
dziewczynki. Powiedziałem, że chcę sprawdzić, czy Wharton nie
zdradzał skłonności pedofilskich, ponieważ w Tennessee jest kilka
nie rozwiązanych spraw, o których słyszałem. Nie wspomniałem nic
o bliźniaczkach Dettericków. I nie sądzę, żeby jemu przyszła na
myśl ta sprawa. - Dlaczego miałaby przyjść mu na myśl? - zdziwił
się Harry. - Przecież jest rozwiązana. - Stwierdziłem, że nie ma
chyba sensu szukać dalej, gdyż w kartotece Whartona nic nie ma.
To znaczy jest mnóstwo rzeczy, ale nic, co wiązałoby się z tego
rodzaju sprawami. Szeryf... nazywał się Catlett... roześmiał się
na to i stwierdził, że nie wszystko, co zrobił ten zgniłek Bill
Wharton, zapisane jest w sądowych aktach, a poza tym jakie to ma
w końcu znaczenie? Facet przecież nie żyje... Odparłem, że chcę
po prostu zaspokoić własną ciekawość, nic więcej, i to uśpiło
jego podejrzenia. Zabrał mnie do swojego biura, dał filiżankę
kawy i pączka i powiedział, że przed szesnastu miesiącami, kiedy
Wharton miał zaledwie osiemnaście lat, pewien facet z północnej
części hrabstwa złapał go w stodole ze swoją córką. Nie był to
właściwie gwałt; w rozmowie z Catlettem facet określił to jako
"palcówkę". Przepraszam, skarbie. - Nic się nie stało - odparła
Janice, ale trochę pobladła. - Ile lat miała dziewczyna? -
zapytał Brutal.
- Dziewięć.
Brutal skrzywił się.
- Facet mógłby załatwić to własnoręcznie z Whartonem, gdyby miał
jakichś starszych braci lub kuzynów, którzy by mu pomogli.
Ponieważ nie miał nikogo, przyszedł z tym do Catletta, ale dał
jasno do zrozumienia, żeby tylko ostrzec gnojka. Nikt nie życzy
sobie rozgłosu w tego rodzaju sprawach, jeśli da się go uniknąć.
Tak czy owak, szeryf Catlett nie po raz pierwszy zetknął się z
Whartonem... kiedy ten miał piętnaście lat, wysłał go nawet na
osiem miesięcy do poprawczaka... i uznał, że co za dużo, to
niezdrowo. Zabrał ze sobą trzech zastępców, pojechali do domu
Whartona, wyprowadzili do drugiego pokoju jego matkę, gdy zaczęła
się drzeć, po czym ostrzegli pana Williama "Billa Kida" Whartona,
co dzieje się z wyrośniętymi pryszczatymi gnojkami,
baraszkującymi na sianie z dziewczynkami, które nie tylko nie
mają jeszcze menstruacji, ale w ogóle o niej nie słyszały.
"Ostrzegliśmy tego dupka jak trzeba - powiedział mi Catlett. -
Kiedy skończyliśmy, miał rozbity łeb, zwichnięte ramię i o mało
nie odpadła mu dupa". Brutal mimowolnie się roześmiał.
- Tak właśnie załatwiają to najczęściej w hrabstwie Purdom -
stwierdził. - Mniej więcej trzy miesiące później Wharton uciekł
z domu - wyjaśniałem - i rozpoczął działalność, w wyniku której
trafił na nasz blok. - Miał więc raz do czynienia z nieletnią
dziewczynką - mruknął Harry, po czym zdjął z nosa okulary,
chuchnął na szkła i zaczął je wycierać. - Mocno nieletnią. Ale
jeden raz nie oznacza jeszcze ustalonego wzoru postępowania... -
 Mężczyzna nie robi podobnej rzeczy tylko raz - stwierdziła moja
żona i zacisnęła wargi tak mocno, że prawie nie było ich widać.
Następnie poinformowałem ich o mojej wizycie w hrabstwie
Trapingus. W rozmowie z Robem McGee byłem o wiele bardziej
szczery - nie miałem w gruncie rzeczy innego wyboru. Do dziś nie
wiem, o czym mówił z Klausem Detterickiem, ale siedząc
naprzeciwko mnie w restauracji wydawał się o siedem lat starszy.
W połowie maja, na miesiąc przed napadem i zabójstwami, które
zakończyły krótką bandycką karierę Whartona, Klaus Detterick
odmalował swoją stodołę (oraz sąsiadującą z nią budę Bowsera).
Nie chcąc, żeby po wysokim rusztowaniu wspinał się jego syn
(który i tak większość czasu musiał spędzać w szkole), zatrudnił
pomocnika. Dość miłego faceta. Bardzo spokojnego. Cała robota
trwała trzy dni. Nie, pomocnik nie nocował w domu, Detterick nie
był taki głupi, żeby ufać każdemu miłemu i spokojnemu facetowi,
zwłaszcza w dzisiejszych czasach, kiedy tyle draństwa szlaja się
po drogach. Człowiek obarczony rodziną musi być ostrożny. Tak czy
owak, facet nie potrzebował noclegu; oświadczył Detterickowi, że
wynajął pokój w mieście, u niejakiej Evy Price. W Tefton
rzeczywiście mieszkała dama o nazwisku Eva Price i rzeczywiście
wynajmowała pokoje, w maju tego roku nie miała jednak gościa,
który odpowiadałby rysopisowi podanemu przez Dettericka.
Wyłącznie tych samych co zawsze osobników w kraciastych
marynarkach i melonikach, z walizeczkami zawierającymi próbki
towaru, innymi słowy komiwojażerów. McGee mógł mnie o tym
poinformować, ponieważ w drodze powrotnej z farmy Dettericków,
wstąpił do pani Price i zadał jej parę pytań - taki był
podenerwowany. "Jeśli nawet u niej nie nocował - dodał - nie ma
takiego prawa, które zabraniałoby człowiekowi spać w lesie, panie
Edgecombe. Mnie samemu zdarzyło się to raz albo dwa razy".
Pomocnik nie spał w domu Dettericków, ale dwukrotnie jadł z nimi
kolację. Musiał poznać Howiego. Musiał poznać dziewczynki, Corę
i Kathe. Przysłuchiwał się ich paplaninie, która na przykład
dotyczyła tego, jak nie mogą się już doczekać lata, ponieważ
kiedy są grzeczne i jest ciepło na dworze, mama pozwala im czasem
spać na werandzie, gdzie udają, że są żonami pionierów
pokonujących na wozach Wielkie Równiny. Mogę go sobie wyobrazić,
jak siedzi przy stole, wcinając pieczonego kurczaka i żytni chleb
pani Detterick, przysłuchując się, kładąc po sobie swoje wilcze
uszy, kiwając głową, lekko się uśmiechając i wszystko dobrze
zapamiętując. - Ten facet nie bardzo przypomina dzikusa, o którym
opowiadałeś zaraz po jego przyjeździe do Cold Mountain, Paul -
stwierdziła z niedowierzaniem Janice. - Nie widziała go pani w
szpitalu w Indianoli - powiedział Harry. - Stojącego z otwartą
gębą i wystającym spod koszuli gołym tyłkiem. Dającego się
spokojnie ubrać. Myśleliśmy, że jest albo nafaszerowany lekami,
albo przygłupi. Prawda, Dean? Dean pokiwał głową.
- Dzień po zakończeniu malowania stodoły i wyjeździe pomocnika -
 podjąłem - facet z chustką na twarzy obrabował Biuro Przewozowe
Hampeya w Jarvis. Uciekł z siedemdziesięcioma dolcami. Zabrał
również srebrnego dolara z tysiąc osiemset dziewięćdziesiątego
drugiego roku, monetę, którą agent trzymał na szczęście. Tego
samego dolara znaleziono przy Whartonie, kiedy go aresztowano.
A Jarvis leży tylko trzydzieści mil od Tefton. - Więc ten
włamywacz... ten dzikus... myślisz, że zatrzymał się na trzy dni,
żeby pomóc Klausowi Detterickowi pomalować stodołę - powiedziała
moja żona. - Jadł z nimi kolację i niczym zupełnie normalny facet
prosił, żeby mu podać fasolkę. - Najgorsze w ludziach jego
pokroju jest to, że zupełnie nie można przewidzieć, co zrobią -
stwierdził Brutal. - Mógł planować, że zabije Dettericków i
splądruje ich dom, a potem zmienił zdanie, bo słońce zaszło za
chmurę albo coś w tym rodzaju. Może chciał po prostu trochę
odpocząć. Najprawdopodobniej jednak miał już na oku te dwie
dziewczynki i zamierzał wrócić. Nie sądzisz, Paul? Pokiwałem
głową. Rzeczywiście tak sądziłem.
- Jest jeszcze to nazwisko, które podał Detterickowi - dodałem. -
 Jakie nazwisko? - zapytała Janice.
- Will Bonney.
- Bonney? Nie różu...
- To prawdziwe nazwisko Billy'ego Kida.
- Aha... - Janice otworzyła szerzej oczy. - Aha! Więc możecie
pomóc Johnowi Coffeyowi! Dzięki Bogu! Musicie tylko pokazać panu
Detterickowi zdjęcie Williama Whartona... wystarczy to, które
zrobili mu w więzieniu... Brutal i ja wymieniliśmy zakłopotane
spojrzenie. Na twarzy Deana malował się cień nadziei, ale Harry
oglądał badawczo swoje dłonie, tak jakby szalenie zainteresowały
go własne paznokcie. - Co się dzieje? - zapytała Janice. -
Dlaczego patrzycie na siebie w ten sposób? Ten McGee będzie
przecież musiał... - Rob McGee zrobił na mnie wrażenie porządnego
faceta i jest na pewno solidnym policjantem - stwierdziłem - ale
nie ma za dużo do powiedzenia w hrabstwie Trapingus. Władza
należy tam do szeryfa Cribusa i prędzej śnieg spadnie w piekle,
niż Cribus wznowi postępowanie w sprawie Dettericków na podstawie
tego, co udało mi się odkryć. - Lecz... skoro Wharton tam był...
jeśli Detterick rozpozna go na zdjęciu i będą wiedzieli, że tam
był... - Fakt, że był tam w maju, nie oznacza jeszcze, że wrócił
i zabił te dziewczynki w czerwcu - oświadczył Brutal. Powiedział
to cichym łagodnym tonem, którego używa się mówiąc komuś, że
zmarł ktoś bliski. - Z jednej strony mamy tego faceta, który
pomógł Klausowi Detterickowi pomalować stodołę i poszedł sobie.
Okazało się, że popełniał przestępstwa w całej okolicy, ale nie
mamy przeciwko niemu nic w ciągu tych trzech dni, kiedy przebywał
w pobliżu Tefton. Z drugiej strony jest ten wielki Murzyn, ten
olbrzymi Murzyn, którego znaleziono przy brzegu rzeki,
trzymającego w rękach dwie martwe nagie dziewczynki. Brutal
potrząsnął głową.
- Paul ma rację, Janice. McGee może i ma pewne wątpliwości, ale
McGee się nie liczy. Ponowne postępowanie może wszcząć tylko
Cribus, a Cribus nie chce psuć tego, co uważa za szczęśliwy
finał. "Najważniejsze, że to był czarnuch - myśli - a nie jeden
z nas. Pojadę do Cold Mountain, zamówię stek i piwo w miejscowej
knajpie, obejrzę egzekucję i na tym koniec". Janice słuchała tego
wszystkiego z coraz większym przerażeniem na twarzy. - Ale McGee
zna przecież prawdę, Paul? - zwróciła się do mnie. - Zastępca
McGee wie, że aresztował nie tego człowieka. Nie może sprzeciwić
się szeryfowi? - Sprzeciwiając się szeryfowi, może osiągnąć tylko
tyle, że straci robotę - odparłem. - Owszem, wydaje mi się, że
w głębi serca wie, że to był Wharton. Ale mówi sobie zupełnie co
innego: mówi, że jeśli będzie trzymał gębę na kłódkę i
przestrzegał reguł gry, do momentu kiedy szeryf Cribus odejdzie
na emeryturę albo zdechnie z przeżarcia, wtedy obejmie jego
funkcję. I sytuacja będzie zupełnie inna. To właśnie powtarza
sobie, jak sądzę, żeby móc spokojnie zasnąć. I w jednym nie różni
się chyba tak bardzo od Homera. "To w końcu tylko Murzyn - mówi
sobie. - Nie usmażą za to przecież białego człowieka". - W takim
razie to ty będziesz musiał się do nich zwrócić - stwierdziła
Janice i serce zamarło mi w piersi, gdy usłyszałem chłodny,
pozbawiony wszelkich wątpliwości ton, jakim to powiedziała. -
Pójść do nich i poinformować o tym, co odkryłeś. - I jak mamy
wyjaśnić, że na to wpadliśmy, Janice? - zapytał ją Brutal tym
samym cichym głosem. - Mamy opowiedzieć, jak Wharton chwycił za
rękę Johna, kiedy zabieraliśmy go z więzienia, żeby dokonał
cudownego uzdrowienia żony dyrektora? - Nie... oczywiście, że
nie... - Zobaczyła, po jakim cienkim stąpa lodzie i zmieniła
taktykę. - Nie musicie mówić prawdy. Możecie skłamać. -
Popatrzyła wyzywająco na Brutala, a potem skierowała to samo
spojrzenie na mnie. Było dość gorące, żeby wypalić dziurę w
gazecie. - Skłamać - powtórzyłem. - W którym miejscu?
- W jakim celu jeździłeś do hrabstwa Purdom i do Trapingus? Wróć
do tego starego spaślaka Cribusa i powiedz mu, że sam Wharton
wyjawił ci, że zgwałcił i zamordował córeczki Dettericków. Że
przyznał się do winy. - Na chwilę przeniosła swój palący wzrok
na Brutala. - Ty możesz go poprzeć, Brutus. Możesz powiedzieć,
że byłeś przy tym, jak się przyznał, i też to słyszałeś. Percy
zapewne też to słyszał i z tego powodu mógł wpaść w szał.
Zastrzelił Whartona, ponieważ nie mógł myśleć o tym, co Wharton
zrobił tym dzieciom. Nie mieściło mu się to w głowie. Po
prostu... Co? O co wam teraz chodzi, na litość boską? Nie
zwracała się tylko do mnie i Brutala; Harry i Dean również
spoglądali na nią z przerażeniem. - Nigdy niczego takiego nie
zgłaszaliśmy, proszę pani - oznajmił Harry, tak jakby przemawiał
do małego dziecka. - Od razu zapytają nas, dlaczego tego od razu
nie zrobiliśmy. Mamy obowiązek zgłaszać wszystko, co nasi
podopieczni mówią na temat wcześniejszych przestępstw. Własnych
i cudzych. - A poza tym nie widzę powodu, dla którego mielibyśmy
mu wierzyć, Janice - wtrącił Brutal. - Ktoś taki jak Dziki Bill
Wharton bez przerwy kłamie. Na temat zbrodni, które popełnił,
słynnych ludzi, których znał, kobiet, z którymi sypiał, bramek,
jakie strzelił w szkolnej drużynie, nawet na temat cholernej
pogody. - Ale przecież... - Na twarzy Janice malował się coraz
większy ból. Podszedłem, żeby objąć ją ramieniem, ale ona
gwałtownie mnie odtrąciła. - Przecież on tam był! Malował tę
cholerną stodołę! Jadł z nimi obiad! - To kolejny powód, dla
którego mógł się przyznać do nie popełnionej zbrodni - stwierdził
Brutal. - Co mu szkodziło? Dlaczego nie miał jej sobie przypisać?
Nie można w końcu usmażyć nikogo dwa razy. - Nie wiem, czy was
dobrze rozumiem. Wszyscy, jak siedzimy przy tym stole, wiemy, że
John Coffey nie tylko nie zabił tych dziewczynek, ale próbował
je ratować. Zastępca McGee oczywiście tego nie wie, lecz zdaje
sobie świetnie sprawę, że człowiek skazany na śmierć za dwa
morderstwa, wcale ich nie popełnił. A mimo to... mimo to nie
możecie postawić go przed sądem? Nie możecie nawet wszcząć na
nowo postępowania? - Tak jest, proszę pani - potwierdził Dean,
czyszcząc wściekle okulary. - Tak to mniej więcej wygląda. Janice
siedziała z opuszczoną głową, najwyraźniej się zastanawiając.
Brutal chciał coś powiedzieć, ale uciszyłem go gestem ręki. Nie
bardzo wierzyłem, że moja żona potrafi wymyślić sposób na
wydobycie Johna z pułapki, w jakiej się znalazł, ale nie sądziłem
również, że to zupełnie niemożliwe. Była niesamowicie sprytna.
I niesamowicie zdeterminowana. Kiedy połączy się jedno z drugim,
człowiek potrafi czasami przenosić góry. - W porządku -
stwierdziła w końcu. - W takim razie musicie wypuścić go sami. -
 Co takiego? - Harry wydawał się kompletnie oszołomiony. I
przerażony. - Możecie to zrobić. Już raz wam się przecież udało,
prawda? Możecie zrobić to po raz drugi. Tyle że tym razem nie
przywieziecie go z powrotem. - Czy zgodzi się pani wyjaśnić moim
dzieciom, dlaczego ich tatuś trafił do pudła, pani Edgecombe? -
zapytał Dean. - Oskarżony o pomoc w ucieczce mordercy? - Nic
takiego się nie zdarzy, Dean; trzeba będzie opracować plan. Żeby
wyglądało to na prawdziwą ucieczkę. - Niech pani w takim razie
nie zapomina, że to ma być plan dla faceta, który nie potrafi
nawet zawiązać sznurowadeł - mruknął Harry. - Będą musieli w to
uwierzyć. Janice posłała mu niepewne spojrzenie.
- To i tak nic nie da - stwierdził Brutal. - Jeśli nawet
wymyślimy taki plan, to i tak nic nie da. - Dlaczego nie? - Głos
Janice brzmiał, jakby miała zaraz wybuchnąć płaczem. - Dlaczego
nie, do jasnej cholery? - Dlatego, że mówimy o mierzącym sześć
stóp osiem cali, łysym Murzynie, który nie ma dość oleju w
głowie, żeby zdobyć samemu jakieś pożywienie - powiedziałem. -
Ile czasu minie twoim zdaniem do chwili, kiedy go z powrotem
złapią? Dwie godziny? Sześć godzin? - Przedtem nie zwracał na
siebie jakoś większej uwagi - stwierdziła. Po policzku spłynęła
jej pojedyncza łza. Wytarła ją niecierpliwym ruchem dłoni. Tu
akurat miała rację. Napisałem do kilku znajomych i krewnych
mieszkających na Południu, pytając, czy nie czytali w gazetach
czegoś na temat Murzyna odpowiadającego rysopisowi Johna Coffeya.
Bez żadnego odzewu. Janice zrobiła to samo. Do tej pory
uzyskaliśmy jedną pozytywną odpowiedź. W mieście Muscle Shoals
w Alabamie trąba powietrzna zniszczyła kościół podczas próby
chóru... zdarzyło się to bodaj w tysiąc dziewięćset dwudziestym
dziewiątym... i wielki Murzyn wyciągnął dwóch mężczyzn z
rumowiska. Z początku sprawiali wrażenie martwych, ale potem
okazało się, że nie są nawet poważnie ranni. To wyglądało jak
cud, oświadczył jeden z cytowanych w gazecie świadków. Murzyn,
włóczęga, którego pastor wynajął do robienia porządków, zniknął
w powstałym zamieszaniu. - Masz rację, jakoś mu się udawało -
zgodził się Brutal. - Ale musisz pamiętać, że działo się to,
zanim oskarżono go o zgwałcenie i zamordowanie dwóch małych
dziewczynek. Janice nie odpowiedziała ani słowem. Siedziała tak
prawie przez całą minutę, a potem zrobiła coś, co wstrząsnęło mną
tak mocno, jak nią musiały wstrząsnąć moje nieoczekiwane łzy.
Wyciągnęła rękę i jednym ruchem zrzuciła na podłogę wszystko, co
stało na stole - talerze, szklanki, filiżanki, sztućce, wazę z
kapustą, wazę z dynią, półmisek z pokrojoną szynką, mleko i
dzbanek z zimną herbatą. Wszystko poleciało na podłogę, tłukąc
się w drobiazgi. - Niech mnie kule! - zawołał Dean, odchylając
się od stołu tak gwałtownie, że o mało nie upadł na plecy. Janice
zignorowała go. Patrzyła na Brutala i na mnie, przede wszystkim
na mnie. - Więc macie go zamiar zabić, wy tchórze? - zapytała. -
 Macie zamiar zabić człowieka, który uratował życie Melindzie
Moores i który próbował ocalić te dwie małe dziewczynki. Będzie
o jednego czarnucha mniej na tym świecie, prawda? Tym chyba się
pocieszacie. O jednego czarnucha mniej. Wstała, spojrzała na
swoje krzesło i rąbnęła nim o ścianę. Krzesło odbiło się i runęło
na rozbite skorupy. Chciałem wziąć ją za rękę, ale wyrwała się. -
 Nie dotykaj mnie - powiedziała. - W przyszłym tygodniu o tej
samej porze będziesz mordercą nie lepszym od Whartona, więc nie
waż się mnie dotykać. Wyszła na tylną werandę, zakryła fartuchem
twarz i zaczęła płakać. Wszyscy czterej spojrzeliśmy na siebie.
Po jakimś czasie wstałem z krzesła i zacząłem sprzątać. Po chwili
przyłączył się do mnie Brutal, potem Harry i Dean. Kiedy
doprowadziliśmy kuchnię do jakiego takiego porządku, wyszli.
Żaden z nas nie odezwał się przez cały czas ani słowem. Naprawdę
nie mieliśmy sobie nic do powiedzenia.


6

Tej nocy nie miałem służby. Siedziałem w salonie naszego małego
domu, paląc papierosy, słuchając radia i patrząc, jak mrok
wynurza się z ziemi i połyka niebo. Telewizja nie jest zła, nie
mam nic przeciwko niej, ale nie lubię tego, że odciąga od reszty
świata, każąc skoncentrować się na swojej szklanej jaźni. Pod tym
jednym względem radio było lepsze. Janice weszła, uklękła przy
moim fotelu i wzięła mnie za rękę. Przez chwilę żadne z nas się
nie odzywało, zastygliśmy po prostu w bezruchu, słuchając
Uniwersytetu Muzycznego Kaya Kysera i patrząc na zapalające się
gwiazdy. Mnie to odpowiadało. - Strasznie mi przykro, że nazwałam
cię tchórzem - szepnęła. - Żałuję tego bardziej niż czegokolwiek,
co powiedziałam w ciągu całego naszego małżeństwa. - Bardziej niż
tego, że nazwałaś mnie Śmierdzącym Samem, kiedy obozowaliśmy w
górach? - zapytałem. Roześmieliśmy się, pocałowaliśmy i znowu
zapanowała między nami zgoda. Była taka piękna, moja Janice, i
wciąż o niej śnię. Chociaż jestem stary i zmęczony życiem, śnię,
że wchodzi do mojego pokoju w tym samotnym zapomnianym miejscu,
gdzie korytarze śmierdzą sikami i starą gotowaną kapustą. Jest
młoda i piękna, ma błękitne oczy i śliczne jędrne piersi, do
których zawsze biegły mi ręce. "Nie było mnie wcale w tym
autobusie, który wpadł w poślizg, kochanie - mówi. - Coś ci się
pomyliło". Śni mi się to nawet teraz i czasami budząc się i
widząc, że to tylko sen, płaczę. Ja, który w młodości prawie
nigdy nie płakałem. - Czy Hal wie? - zapytała w końcu.
- Że John jest niewinny? Nie bardzo widzę, jak mógłby się
dowiedzieć. - Czy może pomóc? Czy jest w stanie wpłynąć na
Cribusa?
- W żaden sposób, kochanie.
Pokiwała głową, jakby tego się właśnie spodziewała.
- W takim razie nic mu nie mów. Skoro i tak nie może pomóc, nic
mu nie mów. - Dobrze.
Spojrzała na mnie z powagą.
- I nie bierz na tę noc zwolnienia. Niech żaden z was nie bierze.
Nie wolno wam. - Wiem o tym. Jeśli tam będziemy, możemy
przynajmniej szybko to załatwić. Tyle jesteśmy w stanie zrobić.
Nie powtórzy się historia Delacroix. Przez moment, na szczęście
bardzo krótki, ujrzałem przed oczyma czarną jedwabną maskę palącą
się na twarzy Dela i wyłaniające się spod niej galaretowate
kulki, które były jego oczyma. - Nie masz żadnego wyjścia,
prawda? - powiedziała Janice, biorąc mnie za rękę i pocierając
nią o swój miękki aksamitny policzek. - Biedny Paul. Biedny stary
Paul. Milczałem. Nigdy przedtem ani potem nie miałem tak wielkiej
ochoty uciec, gdzie pieprz rośnie. Zabrać po prostu Janice,
zapakować wszystko w jedną torbę i wziąć nogi za pas. - Mój
biedny stary Paul - powtórzyła, a potem dodała: - Porozmawiaj z
nim. - Z kim? Z Johnem?
- Tak. Porozmawiaj z nim. Dowiedz się, czego chce.
Zastanowiłem się nad tym i pokiwałem głową. Miała rację. Jak
zwykle miała rację.


7

Dwa dni później, osiemnastego, Bill Dodge, Hank Bitterman i ktoś
jeszcze - nie pamiętam nazwiska, jakiś nowicjusz - zabrali Johna
Coffeya na blok D, żeby wziął prysznic, a my zrobiliśmy próbę
generalną jego egzekucji. Nie pozwoliliśmy Tu-Tutowi odgrywać
roli Johna; w ogóle o tym nie mówiąc, zdawaliśmy sobie sprawę,
że byłoby to nieprzyzwoite. Rolę Johna grałem ja.
- Johnie Coffey - oznajmił niezbyt pewnym głosem Brutal, kiedy
unieruchomili mnie na Starej Iskrówie - zostałeś skazany na
śmierć na krześle elektrycznym na mocy werdyktu wydanego przez
równych sobie... Równych Johnowi Coffeyowi? Co za kpina. Z tego,
co wiedziałem, na całej planecie nie było nikogo, kto mógł się
z nim równać. A potem pomyślałem o tym, co powiedział John, kiedy
przyglądał się Iskrówie, stojąc na schodach prowadzących do
mojego gabinetu: "Wciąż tutaj są. Słyszę, jak krzyczą". -
Wypuśćcie mnie stąd - wymamrotałem chrapliwym głosem. -
Odepnijcie te klamry i dajcie mi wstać. Zrobili to, ale przez
moment nie byłem w stanie się ruszyć, tak jakby Stara Iskrówa nie
chciała wypuścić mnie ze swoich objęć. Kiedy wracaliśmy na blok,
Brutal odezwał się do mnie półgłosem, tak żeby nie usłyszeli go
Dean i Harry, którzy ustawiali ostatnie krzesła. - Zrobiłem w
swoim życiu parę rzeczy, z których nie jestem dumny - stwierdził
- ale po raz pierwszy czuję, że naprawdę grozi mi piekło.
Przyjrzałem mu się uważnie, żeby sprawdzić, czy nie żartuje. Nie
sprawiał takiego wrażenia. - Co masz na myśli?
- Mam na myśli to, że szykujemy się do zabójstwa daru niebios -
odparł. - Kogoś, kto nigdy nie zrobił krzywdy ani nam, ani nikomu
innemu. Co mam powiedzieć, kiedy stanę przed obliczem Boga
wszechmogącego, a On zapyta, dlaczego to zrobiłem. Bo taka była
moja praca? Moja praca?


8

Kiedy John wrócił z łaźni i blok opuścili nowi strażnicy,
otworzyłem drzwi jego celi, wszedłem do środka i usiadłem przy
nim na pryczy. Brutal siedział przy biurku. Podniósł wzrok,
zobaczył, że tam siedzę, ale nic nie powiedział. Pochylił się z
powrotem nad papierami, które musiał wypełnić, i pisał dalej,
liżąc bez przerwy czubek ołówka. John spojrzał na mnie swoimi
dziwnymi oczyma - podbiegłymi krwią, odległymi i lekko
załzawionymi... a mimo to spokojnymi, jakby płacz nie był takim
złym sposobem na życie, kiedy się do niego przyzwyczaić. Nawet
się trochę uśmiechnął. Pachniał mydłem Ivory, pamiętam, czysty
i świeży niczym dziecko po wieczornej kąpieli. - Cześć, szefie -
 odezwał się, po czym wziął moje obie ręce w obie swoje. Zrobił
to z zupełnie spontaniczną naturalnością. - Cześć, John. - Coś
utkwiło mi w gardle i próbowałem to przełknąć. - Wiesz chyba, że
niewiele już zostało czasu. Kilka dni. Nic nie odpowiedział,
trzymał tylko dalej moje ręce w swoich. Kiedy spoglądam wstecz,
wydaje mi się, że już wtedy zaczęło się ze mną coś dziać, ale
byłem zbyt skoncentrowany - umysłowo i emocjonalnie - na tym, co
zamierzałem uczynić, by to zauważyć. - Czy jest coś specjalnego,
co chciałbyś dostać tego dnia na kolację, John? Możemy ci
sprowadzić prawie wszystko. Nawet piwo, jeśli masz ochotę.
Wlejemy je po prostu do filiżanki od kawy. - Nigdy nie próbowałem
piwa - odparł.
- Więc może coś specjalnego do jedzenia?
Jego brew zmarszczyła się pod gładkim brązowym czołem. A potem
zmarszczki się wygładziły i na jego wargach pojawił się uśmiech.
- Może być mielony.
- Masz go jak w banku. Z sosem i kartoflami. - Poczułem
mrowienie, podobne do tego, jakie czuje się w ręce, na której się
spało, tyle że teraz mrowiło mnie w całym ciele. - Co jeszcze do
tego chcesz? - Nie wiem, szefie. Wszystko, co pan przyniesie.
Może kapustę, ale nie zależy mi aż tak bardzo. - W porządku -
oświadczyłem i pomyślałem sobie, że na deser dostanie również
ciasto brzoskwiniowe pani Janice Edgecombe. - A teraz, co myślisz
o księdzu? O kimś, z kim mógłbyś pojutrze zmówić krótką modlitwę?
To dodaje człowiekowi otuchy, widziałem już nieraz. Mógłbym
skontaktować się z wielebnym Schusterem. To ten duchowny, który
przyjechał do Dela... - Nie chcę żadnego księdza - stwierdził. -
 Pan był dla mnie dobry, szefie. Jeśli pan chce, może pan ze mną
odmówić modlitwę. To będzie w porządku. Mogę z panem chyba chwilę
poklęczeć. - Ze mną? Ja nie mogę, John...
Ścisnął mnie trochę mocniej za ręce i to uczucie stało się
silniejsze. - Może pan - powiedział. - Prawda, szefie?
- Chyba mogę - usłyszałem sam siebie. Mój głos odbijał się
dziwnym echem. - Skoro to konieczne, chyba mogę. Uczucie, którego
doznawałem, potęgowało się. Przypominało moment, kiedy wyleczył
moje drogi moczowe, ale było trochę inne. Nie tylko dlatego, że
tym razem nic mi nie dolegało. Było inne, ponieważ tym razem John
nie zdawał sobie sprawy, że coś mi robi. Nagle poczułem strach,
nieodparte pragnienie, żeby się stamtąd wydostać. Zapalały się
we mnie światła tam, gdzie ich nigdy przedtem nie było. Nie tylko
w moim mózgu; w całym ciele. - Pan, a także pan Howell i inni
szefowie byliście dla mnie dobrzy - oświadczył John. - Wiem, że
się martwicie, ale niepotrzebnie. Bo ja chcę odejść, szefie.
Próbowałem się odezwać, ale nie potrafiłem. On za to potrafił.
To, co wtedy powiedział, było najdłuższą wypowiedzią, jaką od
niego usłyszałem. - Jestem strasznie zmęczony bólem, który słyszę
i czuję, szefie. Zmęczony tym, że ciągle wędruję, samotny jak
drozd na deszczu. Nie mając nigdy żadnego kumpla, z którym
mógłbym wędrować i który powiedziałby mi, skąd, dokąd i po co
idziemy. Jestem zmęczony tym, że ludzie są dla siebie niedobrzy.
To boli, jakbym miał w głowie potłuczone szkło. Jestem zmęczony
tym, że nie zawsze mogłem pomóc. Zmęczony ciemnością. Czuję
głównie ból. Jest go za dużo. Gdybym mógł z tym skończyć,
zrobiłbym to. Ale nie mogę. Przestań, chciałem zawołać. Przestań,
puść moje ręce. Utonę, jeśli tego nie zrobisz. Utonę albo
eksploduję. - Nie eksploduje pan - stwierdził, uśmiechając się
lekko na tę myśl, ale puścił moje ręce. Pochyliłem się do przodu,
łapiąc kurczowo powietrze. Miedzy kolanami widziałem każde
pęknięcie cementowej podłogi, każdy rowek, każde ziarenko miki.
Spojrzałem na ścianę i zobaczyłem nazwiska, które zapisano tam
w dwudziestym czwartym, dwudziestym szóstym i trzydziestym
pierwszym roku. Te nazwiska dawno zmyto i ludzie, którzy je
wyryli, też zostali, jeśli można tak powiedzieć, zmyci, ale
przypuszczam, że nie sposób tak do końca zmyć niczego, nie z
ciemnej szyby świata. Teraz zobaczyłem je ponownie, plątaninę
zachodzących na siebie liter, i wpatrując się w nie miałem
wrażenie, że słucham umarłych, którzy przemawiają, śpiewają i
błagają o łaskę. Czułem, jak oczy wychodzą mi z orbit, słyszałem
bicie własnego serca i szum krwi, która pędziła wszystkimi
bulwarami mojego ciała niczym listy wysłane w różne strony
świata. Usłyszałem dobiegający z oddali gwizd pociągu - to był
chyba odchodzący o trzeciej pięćdziesiąt osobowy do Priceford,
ale nie miałem pewności, bo nie słyszałem go nigdy przedtem. W
każdym razie nie z Cold Mountain, ponieważ linia kolejowa biegła
w odległości dziesięciu mil od stanowego więzienia. Nie mogłem
usłyszeć go z Cold Mountain, powiecie, i aż do listopada tysiąc
dziewięćset trzydziestego drugiego roku zgodziłbym się z wami,
ale tego dnia słyszałem. Gdzieś pękła żarówka, głośno jak
eksplodująca bomba.
- Co mi zrobiłeś? - szepnąłem. - Co mi zrobiłeś, John?
- Przepraszam, szefie - odparł z tym swoim spokojem. - Zagapiłem
się. Ale nic się chyba nie stało. Niedługo poczuje się pan
normalnie. Wstałem i podszedłem do drzwi celi. Miałem wrażenie,
że idę we śnie. - Dziwi się pan, dlaczego nie krzyczały -
powiedział, kiedy tam dotarłem. - To jedyna rzecz, której pan
wciąż nie rozumie, prawda? Dlaczego te dwie dziewczynki nie
krzyczały, kiedy były jeszcze na werandzie? Odwróciłem się i
spojrzałem na niego. Widziałem każdą czerwoną żyłkę w jego
oczach, każdy por na jego twarzy, i czułem jego cierpienie, ból,
który przyjmował od innych ludzi, tak jak gąbka wchłania wodę.
Widziałem także ciemność, o której mówił. Zalegała we wszelkich
szczelinach widzianego przezeń świata i w tym momencie poczułem
jednocześnie wielki żal i ulgę. Tak, to, co mieliśmy zamiar
zrobić, było straszne, nic tego nie mogło zmienić... lecz mimo
to wyświadczaliśmy mu przysługę. - Zrozumiałem to, kiedy ten zły
człowiek mnie złapał - powiedział John. - Wtedy wiedziałem już,
że to on zrobił. Zobaczyłem go tamtego dnia. Byłem w lesie i
widziałem, jak je porzuca i ucieka, ale... - Ale zapomniałeś -
dopowiedziałem.
- Zgadza się, szefie. Przypomniałem sobie dopiero, kiedy mnie
dotknął. - Dlaczego one nie krzyczały, John? Pobił je do krwi,
na górze byli ich rodzice, więc dlaczego nie krzyczały? John
spojrzał na mnie swymi udręczonymi oczyma.
- "Jeśli będziesz krzyczała, ostrzegł jedną, zabiję nie ciebie,
ale twoją siostrę". To samo powiedział drugiej. Widzi pan? - Tak
- szepnąłem i rzeczywiście ujrzałem pogrążoną w mroku werandę
Dettericków. I Whartona niczym upiór pochylonego nad
dziewczynkami. Jedna z nich zaczęła chyba płakać i Wharton
uderzył ją w nos, który zaczął krwawić. Stąd wzięła się większość
krwi. - Zabił je ich miłością - stwierdził John. - Ich wzajemną
miłością. Widzi pan, jak to było? Pokiwałem głową, niezdolny
wykrztusić słowa.
John uśmiechnął się. Z oczu znowu płynęły mu łzy, ale uśmiechał
się. - To samo dzieje się każdego dnia - powiedział. - Na całym
świecie. A potem położył się i odwrócił głową do ściany.
Wyszedłem na korytarz, zamknąłem jego celę i poczłapałem do
biurka. Wciąż miałem wrażenie, że śnię. Zdałem sobie sprawę, że
słyszę myśli Brutala - bardzo cichy szept dotyczący tego, jak
napisać jakieś słowo, chyba receive. "I" przed "e", zastanawiał
się, chyba że poprzedza je "c", czy nie tak brzmi ta pieprzona
zasada? Podniósł głowę i chciał się uśmiechnąć, ale spoważniał,
kiedy mi się lepiej przyjrzał. - Dobrze się czujesz, Paul? -
zapytał.
- Dobrze - odparłem, po czym powiedziałem mu to, co usłyszałem
od Johna; nie wszystko i ani słowa o tym, jaki wpływ wywarł na
mnie jego dotyk (nie zdradziłem tego nikomu, nawet Janice;
pierwszą osobą, która się o tym dowie, będzie Elaine Connelly,
oczywiście pod warunkiem, że zechce przeczytać te kartki po
lekturze pozostałych). Wspomniałem jednak, że John chce odejść.
To uspokoiło trochę Brutala, wyczułem jednak (a może usłyszałem),
że zastanawia się, czy nie zmyśliłem tego, żeby mu ulżyć. Po
chwili postanowił w to uwierzyć, po prostu dlatego, że w ten
sposób mógł ułatwić sobie trochę sytuację, gdy nadejdzie pora. -
 Czy nie wraca ta twoja infekcja? - zapytał. - Zrobiłeś się cały
czerwony. - Nie, czuję się bardzo dobrze - odpowiedziałem. Nie
czułem się dobrze, ale miałem pewność, że John się nie myli i że
niedługo dojdę do siebie. Mrowienie zaczynało ustępować. - Tak
czy owak powinieneś chyba wrócić do swojego gabinetu i trochę się
położyć. Położenie się było ostatnią rzeczą, na którą miałem
ochotę - sama myśl o tym wydała mi się tak zabawna, że o mało się
nie roześmiałem. W tym momencie miałem raczej ochotę wybudować
sobie mały domek, pokryć go dachem, zaorać leżący za nim kawałek
gruntu i posadzić kwiaty. Wszystko to jeszcze przed kolacją. Tak
to wygląda, pomyślałem. Codziennie. Na całym świecie. Ta
ciemność. Na całym świecie. - Lepiej pójdę do administracji -
oświadczyłem. - Mam tam do załatwienia kilka rzeczy. - Jak sobie
życzysz.
Podszedłem do drzwi, otworzyłem je i obejrzałem się.
- Dobrze zapamiętałeś - powiedziałem. - R-e-c-e-i-v-e. "I" przed
"e", chyba że poprzedza je "c". Oczywiście w większości
przypadków. Domyślam się, że i tu zdarzają się wyjątki od reguły.
Wychodząc, nie musiałem się oglądać, żeby wiedzieć, iż wpatruje
się we mnie z szeroko otwartymi ustami. Kursowałem po całym
terenie aż do końca zmiany, nie mogąc usiedzieć pięciu minut w
jednym miejscu. Po powrocie z administracji maszerowałem jakiś
czas w tę i z powrotem po pustym spacerniaku. Strażnicy na
wieżach musieli uznać, że postradałem zmysły. Pod koniec zmiany
zacząłem się jednak uspokajać i przestałem prawie słyszeć ten
szum myśli, który przypominał spadające liście. Mimo to w połowie
drogi do domu niepokój powrócił. W podobny sposób, w jaki wróciła
moja infekcja. Musiałem zaparkować forda na poboczu, wysiąść i
przebiec sprintem prawie pół mili, trzymając nisko opuszczoną
głowę, machając ramionami i łykając powietrze, ciepłe niczym coś,
co trzymało się pod pachą. Dopiero wtedy poczułem się w końcu
normalnie. Wracając do zaparkowanego samochodu połowę drogi
przebyłem truchtem, a połowę normalnym krokiem, z parującym w
chłodnym powietrzu oddechem. Po przyjeździe do domu powiedziałem
Janice, że John Coffey stwierdził, iż jest gotów i chce odejść.
Pokiwała głową i chyba przyniosło jej to ulgę. Czy na pewno? Nie
byłem o tym przekonany. Sześć, nawet trzy godziny wcześniej
wiedziałbym to z całą pewnością, ale teraz nie. I tak było
dobrze. John powtórzył kilka razy, że jest zmęczony, i rozumiałem
już dlaczego. To, co czuł, wyczerpałoby każdego. Każdy
zapragnąłby na jego miejscu odpoczynku i spokoju. Kiedy Janice
zapytała mnie, dlaczego jestem taki zaczerwieniony i spocony,
odparłem, że zatrzymałem w drodze samochód i trochę pobiegałem.
Odpowiedziałem na jej pytanie - wspomniałem już chyba (tak dawno,
że nie chce mi się teraz cofać i tego sprawdzać), iż w naszym
małżeństwie nie było miejsca na kłamstwa - nie wyjaśniłem jednak,
dlaczego biegałem. A ona nie zapytała.

9

Tej nocy, kiedy John Coffey miał przejść Zieloną Milę, za oknami
nie huczały pioruny. Było stosunkowo zimno jak na tę porę roku;
milion gwiazd świecił nad martwymi pustymi polami, a krople mrozu
lśniły niczym brylanty na sztachetach i suchych szkieletach
zżętego w lipcu zboża. Za przebieg egzekucji odpowiadał tym razem
Brutus Howell - to on miał nałożyć kask skazanemu i powiedzieć
Van Hayowi, żeby puścił prąd, kiedy nadejdzie pora. Mniej więcej
dwadzieścia po jedenastej wieczorem dwudziestego listopada Dean,
Harry i ja udaliśmy się do naszej jedynej zamieszkanej celi. John
Coffey siedział na skraju pryczy, z rękoma splecionymi między
kolanami i małą plamką sosu na kołnierzyku niebieskiej koszuli.
Przyglądał się nam przez kraty, o wiele, jak się wydawało,
spokojniejszy od nas. Miałem zimne dłonie i pulsowało mi w
skroniach. Co innego było wiedzieć, że tego chciał - pozwoliło
nam to przynajmniej spełnić nasz obowiązek - co innego mieć
świadomość, że stracimy go za zbrodnię popełnioną przez kogoś
innego. Po raz ostatni widziałem Hala Mooresa o siódmej
wieczorem. Stał w swoim gabinecie i zapinał palto. Miał bladą
twarz i ręce trzęsły mu się tak bardzo, że robił z tego zapinania
niezłe przedstawienie. Miałem prawie ochotę odsunąć jego palce
na bok i pomóc mu, tak jak pomaga się małemu dziecku. Ironia losu
polegała na tym, że w dniu egzekucji Johna Coffeya Hal wyglądał
gorzej niż Melinda, kiedy ja i Janice odwiedziliśmy ją w
poprzedni weekend. - Nie zostaję na noc - powiedział. - Będzie
tam Curtis i wiem, że z tobą i Brutusem Coffey znajdzie się w
dobrych rękach. - Postaramy się zrobić, co do nas należy, panie
dyrektorze. Czy są jakieś wiadomości o Percym? - zapytałem.
Miałem oczywiście na myśli, czy wraca do zdrowia. Czy nie siedzi
w jakimś pokoju i nie opowiada komuś - najprawdopodobniej
lekarzowi - jak wsadziliśmy go w kaftan bezpieczeństwa i
rzuciliśmy do izolatki niczym pierwszego lepszego więźnia -
pierwszego lepszego złamasa, używając języka Percy'ego. A jeśli
opowiada, czy mu wierzą? Zdaniem Hala stan Percy'ego nie uległ
zmianie. Nie odzywał się i z tego, co można stwierdzić, w ogóle
nie kontaktował się z zewnętrznym światem. Przebywał nadal w
Indianoli - "na obserwacji", oświadczył Hal takim tonem, jakby
dziwił się temu słowu - ale wkrótce, jeśli jego stan się nie
poprawi, zostanie przeniesiony. - Jak zachowuje się Coffey? -
zapytał Hal. Udało mu się w końcu zapiąć ostatni guzik palta. -
Nie sprawi żadnych kłopotów, panie dyrektorze - odparłem, kiwając
głową. Hal również pokiwał głową i podszedł do drzwi. Wyglądał
staro, jakby był schorowany. - Jak tyle dobra i tyle zła może
mieścić się równocześnie w jednym człowieku? - zastanawiał się
głośno. - Jak ktoś, kto uzdrowił moją żonę, może być mordercą
tych dwóch małych dziewczynek? Rozumiesz to? Odparłem na to, że
nie rozumiem. Niezbadane są wyroki opatrzności, w każdym z nas
mieszka po równi dobro i zło i nie powinniśmy pytać dlaczego,
trele-morele, klituś-bajduś. Większości rzeczy, które mu
powiedziałem, nauczyłem się w Kościele Czcicieli Jezusa. Hal
kiwał przez cały czas głową i wydawał się podniesiony na duchu.
Był w końcu w stanie kiwać głową, prawda? I sprawiać wrażenie
podniesionego na duchu. Na jego twarzy malował się głęboki smutek
- był wstrząśnięty i ani przez chwilę w to nie wątpiłem - ale tym
razem nie pojawiły się łzy, ponieważ miał w domu żonę, do której
mógł wrócić, miał swoją towarzyszkę życia, która czuła się
dobrze. Czuła się dobrze dzięki Johnowi Coffeyowi i człowiek,
który podpisał nakaz egzekucji Johna, mógł teraz wyjść i do niej
pojechać. Nie musiał patrzeć na to, co się wydarzy. Tej nocy
zaśnie w ciepłych objęciach swojej żonki, podczas gdy John Coffey
będzie powoli stygł na betonie w podziemiach miejscowego
szpitala. Za to wszystko nienawidziłem Hala. Nienawidziłem tylko
trochę i szybko się opanowałem, ale była to autentyczna
nienawiść, nie ma co do tego dwóch zdań. Teraz wszedłem do celi
Johna, a w ślad za mną Dean i Harry, obaj bladzi i przygnębieni.
- Jesteś gotów, John? - zapytałem.
- Tak, szefie. Chyba tak - odparł, kiwając głową.
- To dobrze. Mam ci coś do powiedzenia, zanim wyjdziemy.
- Niech pan mówi, to co pan musi powiedzieć, szefie.
- Johnie Coffeyu, jako funcjonariusz prawa...
Wygłosiłem całą swoją mowę, a kiedy skończyłem, Harry Terwilliger
zrobił krok do przodu i wyciągnął rękę. John najpierw zdziwił
się, ale potem się uśmiechnął i uścisnął ją. Następnie podał mu
rękę jeszcze bardziej pobladły Dean. - Zasługujesz na coś
lepszego, Johnny - odezwał się ochrypłym głosem. - Przepraszam. -
 Nic mi się nie stanie - odparł John. - To najtrudniejszy moment.
Potem wszystko będzie ze mną w porządku. Wstał z pryczy i spod
koszuli wychylił się medalik ze świętym Krzysztofem, który dała
mu Melly. - Muszę go zabrać, John - powiedziałem. - Jeśli chcesz,
mogę zawiesić go z powrotem, kiedy... kiedy będzie po wszystkim,
ale teraz muszę go zabrać. Medalik był srebrny i gdyby wisiał na
jego szyi, kiedy Jack Van Hay puści prąd, mógł wtopić się w
skórę. Albo zostawić wypalone odbicie na piersi. Widziałem takie
rzeczy już wcześniej. Widziałem prawie wszystko podczas służby
na Mili. Więcej niż było dla mnie dobre. Teraz to wiedziałem.
John zdjął łańcuszek przez głowę i położył go na mojej dłoni.
Schowałem go do kieszeni i kazałem mu wyjść z celi. Nie musiałem
dotykać jego głowy, żeby sprawdzić, czy prąd nie napotka żadnych
przeszkód; była gładka niczym pupa niemowlęcia. - Wie pan co,
szefie? Dziś po południu zdrzemnąłem się i miałem sen -
oświadczył. - Przyśniła mi się mysz Dela. - Naprawdę? -
zapytałem, stając z jego lewej strony. Harry stanął z prawej,
Dean z tyłu i ruszyliśmy razem Zieloną Milą. Co do mnie, po raz
ostatni szedłem nią z więźniem. - Tak jest - odparł. - Śniło mi
się, że trafiła do tego miejsca, o którym mówił szef Howell, do
tego Mouseville. Były tam dzieci i śmiały się z jej sztuczek.
Niech mnie! - John roześmiał się, a potem spoważniał. - Śniło mi
się, że były tam te dwie jasnowłose dziewczynki. I też się
śmiały. Wziąłem je w ramiona. Z główek nie płynęła im krew i
czuły się dobrze. Wszyscy patrzyliśmy, jak Pan Dzwoneczek toczy
tę szpulkę i śmieliśmy się od ucha do ucha. Do rozpuku. -
Naprawdę? - powtórzyłem. Przyszło mi do głowy, że nie dam rady
tego zrobić, po prostu nie dam rady. Zacznę płakać albo krzyczeć,
serce pęknie mi z żalu i taki będzie koniec. Weszliśmy do mojego
gabinetu. John rozejrzał się dookoła, a potem bez pytania osunął
się na kolana. Stojący za nim Harry wbił we mnie udręczony wzrok.
Dean był biały jak prześcieradło. Ukląkłem razem z Johnem i
pomyślałem, że szykuje się śmieszna zamiana ról; po wszystkich
więźniach, którym pomagałem dotrzeć do kresu podróży, tym razem
to ja potrzebowałem pomocy. Tak się przynajmniej czułem. - O co
się pomodlimy, szefie? - zapytał John.
- O siłę - odparłem bez zastanowienia. - Święty Panie Zastępów -
 powiedziałem, zamykając oczy - proszę, pomóż nam spełnić to, co
zaczęliśmy i proszę weź do nieba i obdarz spokojem tego
człowieka, Johna Coffeya... którego nazwisko wymawia się jak
napój, ale inaczej się pisze. Proszę, pomóż nam pożegnać go tak,
jak na to zasługuje, i nie dopuść, by cokolwiek poszło źle.
Otworzyłem oczy i spojrzałem na Deana i Harry'ego. Obaj wyglądali
nieco lepiej. Może dlatego, że mieli trochę czasu, żeby złapać
oddech. Wątpię, by sprawiła to moja modlitwa. Chciałem wstać, ale
John złapał mnie za ramię i spojrzał na mnie jednocześnie
nieśmiało i z nadzieją. - Pamiętam pacierz, którego ktoś nauczył
mnie, kiedy byłem mały - stwierdził. - Tak mi się przynajmniej
wydaje. Czy mógłbym go odmówić? - Nie śpiesz się i odmów, co
chcesz - powiedział Dean. - Mamy dużo czasu. John zamknął oczy
i zmarszczył czoło, próbując się skoncentrować. Oczekiwałem
jakiejś kołysanki albo zniekształconej wersji Modlitwy Pańskiej,
ale było to zupełnie coś innego. Nigdy przedtem ani potem nie
słyszałem tej modlitwy, chociaż użyte w niej zwroty i odwołania
nie były mi wcale obce. - Mały Jezu, łagodny i miły - zaczął
Coffey, trzymając złożone ręce przed zaciśniętymi oczyma - módl
się za mnie z całej siły. Bądź moim oparciem, bądź mym
przyjacielem, bądź ze mną do samego końca. Amen. Otworzył oczy
i chciał wstać, ale potem uważnie mi się przyjrzał. Otarłem ręką
oczy. Słuchając go, myślałem o Delu; o tym, że on także chciał
odmówić jeszcze jedną modlitwę. Święta Mario, Matko Boża, módl
się za nami grzesznymi teraz i w godzinę śmierci naszej. -
Przepraszam, John.
- Nie ma za co - odparł, ściskając mnie za ramię i uśmiechając
się. A potem, dokładnie tak jak się tego spodziewałem, pomógł mi
podnieść się z klęczek.


10

Świadków nie było wielu - najwyżej czternastu, połowa tłumu, jaki
gościliśmy w szopie podczas egzekucji Delacroix. Był wśród nich
Homer Cribus, jak zwykle nie mieszczący się na krześle, nie
widziałem jednak zastępcy McGee. Podobnie jak dyrektor Moores,
postanowił najwyraźniej darować sobie przedstawienie. W pierwszym
rzędzie siedziała para starszych ludzi, których z początku nie
rozpoznałem, mimo że oglądałem ich zdjęcia w wielu gazetach. A
potem, kiedy zbliżyliśmy się do podwyższenia, na którym czekała
Stara Iskrówa, kobieta krzyknęła "Umieraj wolno, ty sukinsynu!"
i zdałem sobie sprawę, że to Detterickowie, Klaus i Marjorie. Nie
poznałem ich, ponieważ nieczęsto widuje się staruszków, którzy
nie ukończyli czterdziestego roku życia. John skulił ramiona,
słysząc krzyk kobiety i aprobujące chrząknięcie szeryfa Cribusa.
Hank Bitterman, który stał na posterunku przed grupką widzów, ani
na chwilę nie spuścił z oka Klausa Dettericka. Takie wydałem mu
polecenie, ale Detterick w ogóle nie próbował się zbliżyć do
Johna tej nocy. Detterick wydawał się przebywać na innej
planecie. Kiedy weszliśmy na podwyższenie, stojący przy Starej
Iskrówie Brutal dał mi mały znak palcem. Poprawił broń przy
pasie, po czym wziął Johna za rękę i ruszył do krzesła
elektrycznego, prowadząc go niczym chłopak, który prowadzi swoją
sympatię do pierwszego tańca na parkiecie. - Wszystko w porządku?
- zapytał półgłosem.
- Tak, szefie, ale... - Oczy Johna latały na wszystkie strony i
po raz pierwszy wydawał się przestraszony. - Ale mnóstwo ludzi
tutaj mnie nienawidzi. Mnóstwo. Czuję to. To boli. Wbija się we
mnie jak żądła os i boli. - Słuchaj w takim razie tego, co my
czujemy - poradził mu tym samym cichym tonem Brutal. - My cię nie
nienawidzimy... czujesz to? - Tak, szefie - odparł John, ale głos
drżał mu coraz bardziej, a z oczu znowu zaczęły płynąć łzy. -
Zabijcie go dwa razy, chłopcy! - wrzasnęła nagle Marjorie
Detterick. Jej ochrypły przeraźliwy głos był niczym policzek.
John przywarł do mnie i jęknął. - Zabijcie dwa razy tego
gwałciciela dzieci! Należy mu się! Klaus, wciąż sprawiający
wrażenie śpiącego na jawie, pociągnął ją za ramię i Marjorie
zaczęła szlochać. Zobaczyłem z przerażeniem, że płacze również
Harry Terwilliger. Żaden z widzów na razie tego nie widział - był
odwrócony do nich plecami - lecz płakał jak bóbr. Ale cóż nam
zostało? Musieliśmy ciągnąć to dalej. Brutal i ja obróciliśmy
Johna dookoła. Brutal oparł rękę na jego wielkim ramieniu i John
usiadł, zaciskając palce na szerokich dębowych poręczach Iskrówy.
Oczy miał rozbiegane, a język wysuwał się z ust, zwilżając je raz
z jednej, raz z drugiej strony. Harry i ja uklękliśmy. Dzień
wcześniej kazałem jednemu z więźniów poszerzyć klamry przy nogach
krzesła, ponieważ kostki Johna Coffeya przekraczały znacznie
rozmiarami kostki normalnego mężczyzny. Mimo to przez krótką
chwilę bałem się, że klamry i tak okażą się za małe i trzeba
będzie odprowadzić go do celi, a potem znaleźć Sama Brodericka,
który był w tym czasie brygadzistą w warsztacie, i kazać mu
poszerzyć je jeszcze bardziej. W końcu pchnąłem mocno zacisk
obiema dłońmi i klamra po mojej stronie zatrzasnęła się. Noga
Johna podskoczyła, a on sam syknął cicho. Przyciąłem mu skórę. -
 Przepraszam - mruknąłem i zerknąłem na Harry'ego. Nie miał ze
swoją klamrą takich trudności (albo przedłużenie było tam
szersze, albo prawa kostka Johna była trochę węższa), ale i tak
przyglądał się rezultatowi z powątpiewaniem. Rozumiałem chyba
dlaczego; zmodyfikowane klamry miały drapieżny wygląd: ich
szczęki rozwierały się niczym szczęki aligatora. - Wszystko
będzie dobrze - powiedziałem, mając nadzieję, że mój głos brzmi
przekonująco... i że mówię prawdę. - Otrzyj twarz, Harry. Harry
przesunął po twarzy ramieniem, ścierając za jednym zamachem łzy
z policzków i krople potu z czoła. Odwróciliśmy się do świadków.
Homer Cribus, który rozmawiał zbyt głośno z siedzącym obok
mężczyzną (sądząc po wąskim szarym krawacie i podniszczonym
czarnym garniturze, prokuratorem), umilkł. Zostało mało czasu.
Brutal zapiął klamrę na jednym nadgarstku Johna, Dean na drugim.
Za ramieniem Deana widziałem doktora, który stał przy ścianie ze
swoją czarną torbą miedzy nogami i jak zwykle nie rzucał się w
oczy. W dzisiejszych czasach to lekarze grają chyba pierwsze
skrzypce podczas takich imprez, zwłaszcza tam, gdzie stosuje się
kroplówkę, ale wtedy trzeba ich było niemal ciągnąć za uszy,
kiedy byli potrzebni. Może wówczas lepiej wiedzieli, co przystoi
lekarzowi, a co nie zgadza się z tą szczególną przysięgą, którą
składają, tą, która mówi, żeby przede wszystkim nie szkodzić.
Dean skinął do Brutala, a ten odwrócił głowę i zerknął na
telefon, który nigdy nie zadzwonił w sprawie kogoś takiego jak
John Coffey. - Przerzuć na jedynkę - zawołał do Jacka Van Haya.
Rozległ się znajomy pomruk, podobny do tego, jaki wydaje
włączająca się stara lodówka, i rozjaśniły się trochę żarówki.
Nasze cienie odbiły się nieco wyraźniej - czarne cienie, które
wspinały się po ścianach i otaczały niczym sępy cień krzesła.
John wciągnął w płuca powietrze. Miał zupełnie białe kłykcie. -
Czy już go boli? - zaskrzeczała łamiącym się głosem pani
Detterick. - Mam nadzieję, że tak. Mam nadzieję, że boli go jak
wszyscy diabli. - Mąż ścisnął ją za ramię. Zobaczyłem, że krwawi
z nosa. Wąska strużka ciekła z jednej dziurki, żłobiąc drogę
przez cienki wąsik. Kiedy w marcu następnego roku otworzyłem
gazetę i zobaczyłem, że zmarł na wylew, wcale mnie to nie
zaskoczyło. Brutal zasłonił Johnowi pole widzenia, położył mu
rękę na ramieniu i zaczął coś do niego mówić. Było to niezgodne
z regulaminem, ale z obecnych wiedział o tym tylko Curtis
Andersen, a on najwyraźniej tego nie zauważał. Wyglądał jak
człowiek, który chce jak najszybciej mieć to za sobą. Chce
rozpaczliwie mieć to za sobą. Po Pearl Harbor zaciągnął się do
wojska, lecz nigdy nie wyjechał na front. Zginął w Fort Bragg w
wypadku ciężarówki. John tymczasem najwyraźniej się rozluźnił.
Nie sądzę, żeby zrozumiał wiele z tego, co tłumaczył mu Brutal,
ale dodała mu otuchy trzymająca go za ramię ręka. Brutal, który
zmarł dwadzieścia pięć lat później (jego siostra powiedziała, że
jadł kanapkę z rybą i oglądał zapasy w telewizji, kiedy to się
zdarzyło), był dobrym człowiekiem. Moim przyjacielem. Może
najlepszym z nas. Potrafił zrozumieć, że człowiek może chcieć
odejść i jednocześnie bać się podróży. - Johnie Coffey, zostałeś
skazany na śmierć na krześle elektrycznym na mocy werdyktu
uzgodnionego przez ławę równych tobie przysięgłych i wyroku,
który wydał sędzia cieszący się szacunkiem w tym stanie. Niech
Bóg ma w opiece mieszkańców tego stanu. Czy masz coś do
powiedzenia przed wykonaniem wyroku? John zwilżył ponownie wargi,
a potem wypowiedział wyraźnym głosem siedem słów. - Przykro mi,
że jestem tym, czym jestem.
- Powinno ci być! - zawołała matka dwóch zabitych dziewczynek. -
 Och, ty potworze, powinno ci być przykro! Niech cię piekło
pochłonie! John obrócił ku mnie oczy. Nie zobaczyłem w nich
rezygnacji ani nadziei na niebo, ani tym bardziej spokoju ducha.
Jak bardzo chciałbym powiedzieć, że to wszystko zobaczyłem.
Ujrzałem cierpienie, osłupienie i niezrozumienie. To były oczy
złapanego w pułapkę, przerażonego zwierzęcia. Przypomniałem
sobie, co powiedział o Whartonie, któremu udało się porwać Corę
i Kathy z werandy. "Zabił je ich miłością. To samo dzieje się
każdego dnia. Na całym świecie". Brutal zdjął z mosiężnego
haczyka za oparciem nowy kaptur, ale kiedy John zobaczył go i
zrozumiał, do czego służy, w jego oczach zabłysło przerażenie.
Spojrzał na mnie i zobaczyłem wielkie krople potu na nagiej
czaszce. Wielkie jak jajka drozda. - Proszę, szefie, nie
zakładajcie mi tego na twarz - wyszeptał błagalnie. - Proszę, nie
każcie mi odchodzić w ciemności. Ja się boję ciemności. Brutal
podniósł brwi i spojrzał na mnie, nie ruszając się z miejsca i
trzymając w ręku kaptur. Ty tutaj rządzisz, mówiły jego oczy, ja
zrobię to, co uważasz za stosowne. Starałem się podjąć szybką i
właściwą decyzję, co nie było łatwe, zważywszy na ból, który
rozrywał mi czaszkę. Kaptur należał do tradycji, ale nie było o
nim mowy w regulaminie. Chodziło w gruncie rzeczy o
zaoszczędzenie wrażeń świadkom. I nagle doszedłem do wniosku, że
nie trzeba ich oszczędzać, nie tym razem. John nie zrobił w końcu
nic, za co miałby umierać w kapturze. Nie wiedzieli o tym, ale
my wiedzieliśmy i zdecydowałem, że uwzględnię tę jego ostatnią
prośbę. Co do Marjorie Detterick, wyśle mi prawdopodobnie kartkę
z podziękowaniami. - Dobrze, John - mruknąłem.
Brutal zawiesił kaptur z powrotem.
- Co ty robisz, chłopie? - zawołał oburzony Homer Cribus tym
swoim głosem przypominającym tłuczenie talerzy. - Nałóż mu tę
maskę! Myślisz, że chcemy patrzeć, jak gały wyłażą mu z orbit? -
 Proszę o ciszę - powiedziałem, w ogóle się nie odwracając. - To
jest egzekucja i nie pan ją prowadzi. - Tak samo jak nie
prowadziłeś ludzi, którzy go złapali, ty wieprzu - szepnął Harry.
Harry zmarł w roku tysiąc dziewięćset osiemdziesiątym drugim w
wieku prawie osiemdziesięciu lat. Staruszek. Nie żył tyle co ja,
ale w końcu niewielu osobom się to udaje. To był jakiś rak jelit.
Brutal pochylił się i wyjął brzydką okrągłą gąbkę z wiadra.
Wcisnął w nią palec i polizał jego czubek, ale właściwie nie było
to potrzebne; widziałem, jak kapie z niej woda. Wcisnął ją w
kask, a potem nałożył go Johnowi na głowę. Zobaczyłem, że on
także jest blady - śmiertelnie blady, tak jakby miał zaraz
zemdleć. Przypomniałem sobie, jak powiedział, że po raz pierwszy
w życiu boi się piekła, ponieważ szykujemy się do zniszczenia
daru niebios. Poczułem nagle, że chce mi się rzygać. Opanowałem
się, ale nie bez trudu. Woda z gąbki ściekała po twarzy Johna.
Dean Stanton przełożył pas przez pierś Johna - musiał go przy tej
okazji maksymalnie wydłużyć - i podał mi sprzączkę. Zadaliśmy
sobie tyle trudu, aby ze względu na jego dzieci uchronić Deana
przed ewentualnymi konsekwencjami naszej podróży, nie wiedząc,
że ma przed sobą tylko cztery miesiące życia. Po egzekucji Johna
Coffeya poprosił o przeniesienie z bloku śmierci na blok C. Jeden
z tamtejszych więźniów dźgnął go trzonkiem łyżki w gardło i krew
Deana pociekła na brudną drewnianą podłogę. Nigdy się nie
dowiedziałem, dlaczego to zrobił. Nie sądzę, żeby w ogóle ktoś
to wiedział. Kiedy spoglądam wstecz na tamte czasy, Stara Iskrówa
wydaje mi się szczytem perwersji, śmiertelnym szaleństwem. Każdy
z nas jest kruchy niczym szkło, nawet w najbardziej sprzyjających
okolicznościach. Zabijać się z zimną krwią za pomocą gazu i
elektryczności? Szaleństwo. Horror. Brutal sprawdził pas i cofnął
się o krok. Czekałem, aż wymówi swoją formułkę, ale on nie zrobił
tego. Kiedy splótł ręce z tyłu i stanął w pozycji spocznij,
wiedziałem już, że nic nie powie. Może nie mógł. Mnie też
wydawało się, że nie wykrztuszę ani słowa, ale potem spojrzałem
na zapłakaną, przerażoną twarz Johna i uświadomiłem sobie, że
muszę. Jeśli nawet skazywałem się przez to na wieczne potępienie.
- Przerzuć na dwójkę - wydałem polecenie martwym skrzypiącym
głosem, w którym z trudem rozpoznałem swój własny. Kask
zaszumiał. Dziesięć wielkich palców podniosło się z szerokich
dębowych poręczy krzesła i rozpostarło, każdy w innym kierunku.
Wielkie kolana podrygiwały jak szalone, lecz klamry nie chciały
puścić. Nad naszymi głowami strzeliły trzy żarówki. Pach! Pach!
Pach! Słysząc to, Marjorie Detterick krzyknęła i osunęła się na
ramię męża. Pożegnała się z życiem w Memphis, osiemnaście lat
później. Harry przysłał mi nekrolog. Przejechał ją trolejbus.
John skoczył do przodu, napinając pas na piersi. Przez krótki
moment jego oczy spotkały się z moimi. Były przytomne; byłem
ostatnią osobą, jaką zobaczył, gdy ekspediowaliśmy go na tamtą
stronę. A potem opadł z powrotem na oparcie. Kask przechylił się
lekko na jego głowie i zaczął się spod niego sączyć dym - coś w
rodzaju przypalonej mgiełki. W gruncie rzeczy jednak egzekucja
była szybka. Wątpię, czy bezbolesna, jak utrzymują niezmiennie
zwolennicy krzesła (choć nie jest to teza, którą najbardziej
zagorzali z nich chcieliby sprawdzić na własnej skórze), lecz
szybka. Dłonie ponownie zwiotczały, niebiesko-białe półksiężyce
na paznokciach przybrały barwę oberżyny, a strużka dymu uniosła
się z policzków zmoczonych słoną wodą z gąbki... i jego łzami.
Ostatnimi łzami Johna Coffeya.


11

Trzymałem się jakoś aż do powrotu do domu. Świtało już wtedy i
śpiewały ptaki. Zaparkowałem swojego grata, obszedłem dom i nagle
ogarnął mnie największy, jakiego doznałem do tej pory, smutek.
Przypomniałem sobie, jak bardzo bał się ciemności. Jak w trakcie
naszego pierwszego spotkania pytał, czy zostawiamy w nocy
zapalone światło. Ugięły się pode mną nogi. Przysiadłem na
schodach, oparłem głowę o kolana i wybuchnąłem płaczem. Nie
użalałem się nad Johnem; raczej nad nami wszystkimi. Janice
wyszła z domu, usiadła obok i objęła mnie ramieniem. - Nie
przysporzyliście mu więcej bólu, niż to było absolutnie
konieczne, prawda?  Potrząsnąłem głową.
- A on chciał odejść?
Pokiwałem głową.
- Chodź do domu - powiedziała i pomogła mi wstać. W tym momencie
przypomniałem sobie, jak John pomógł mi podnieść się po wspólnej
modlitwie. - Chodź i napij się kawy. Posłuchałem jej. Minął
pierwszy ranek, a potem pierwsze popołudnie i pierwszy dyżur na
bloku. Czas leczy wszystkie rany, czy tego chcemy, czy nie. Czas
oddala od nas to wszystko, a na samym końcu czeka nas wyłącznie
mrok. Czasami odnajdujemy w nim innych, a czasami znów ich tam
gubimy. Nie wiem nic więcej oprócz tego, że zdarzyło się to w
roku tysiąc dziewięćset trzydziestym drugim, kiedy stanowe
więzienie wciąż mieściło się w Cold Mountain. I kiedy było tam
oczywiście krzesło elektryczne.


12

Kwadrans po drugiej po południu moja przyjaciółka Elaine Connelly
przyszła na werandę, gdzie siedziałem, złożywszy schludnie przed
sobą ostatnie kartki mojej opowieści. Miała bladą twarz i
podkrążone oczy. Chyba płakała. Ja natomiast wyglądałem przez
okno. Po prostu. Patrzyłem na stojące na wschodzie wzgórza i krew
pulsowała mi w nadgarstku prawej ręki. Byłem pusty niczym
wyłuskany orzech. Uczucie jednocześnie straszne i wspaniałe.
Niełatwo było spojrzeć Elaine prosto w oczy - bałem się
nienawiści i pogardy, jakie mógłbym tam zobaczyć - ale moje obawy
okazały się płonne. Nie było w nich nienawiści, nie było pogardy
i nie było niedowierzania. - Masz ochotę przeczytać resztę?-
zapytałem, dotykając obolałą ręką niewielkiego pliku kartek. -
Skończyłem pisać, lecz nie zdziwię się, jeśli nie będziesz
chciała tak szybko... - Nie chodzi o to, czy chcę - przerwała mi.
- Ja muszę wiedzieć, jak to się skończyło, chociaż domyślam się,
że chyba go straciłeś. Moim zdaniem poważnie przecenia się
interwencję Opatrzności przez duże O w życiu zwykłych
śmiertelników. Zanim jednak zabiorę te kartki, Paul... Urwała,
jakby nie wiedziała, co powiedzieć. Czekałem bez słowa. Czasami
można komuś pomóc w takiej sytuacji. Czasami nie warto nawet
próbować. - Z tego, co tu piszesz, Paul, wynika, że w roku tysiąc
dziewięćset trzydziestym drugim miałeś dwoje dorosłych dzieci...
nie jedno, ale dwoje. Jeśli nie ożeniłeś się ze swoją Janice,
powiedzmy, kiedy ty miałeś dwanaście, a ona jedenaście lat...
Uśmiechnąłem się lekko.
- Ożeniliśmy się młodo... w górach ludzie biorą wcześnie ślub,
moja matka też wyszła wcześnie za mąż... Ale nie aż tak młodo. -
 W takim razie ile ty masz lat? Zawsze myślałam, że skończyłeś
osiemdziesiątkę i jesteś albo w moim wieku, albo trochę młodszy,
ale z tego wynika, że... - Miałem czterdzieści lat, kiedy John
przeszedł Zieloną Milę - odparłem. - Urodziłem się w roku tysiąc
osiemset dziewięćdziesiątym drugim. Co oznacza, że mam teraz sto
cztery lata, chyba że pomyliłem się w rachunkach. Elaine
wpatrywała się we mnie w milczeniu.
Podałem jej manuskrypt, przypominając sobie, jak John dotknął
mnie tam, w swojej celi. Nie wybuchnie pan, powiedział,
rozbawiony tym, że mogło mi w ogóle przyjść coś takiego do głowy,
i rzeczywiście nie wybuchłem, coś jednak się ze mną stało. Coś
trwałego. - Przeczytaj resztę - powiedziałem. - Znajdziesz tam
odpowiedź na wszystkie pytania. - Dobrze - odparła prawie
szeptem. - Prawdę mówiąc, trochę boję się ją poznać, ale dobrze.
Gdzie będziesz? Wstałem i przeciągnąłem się, aż zatrzeszczało mi
w kręgosłupie. Jedno wiedziałem na pewno: miałem serdecznie dosyć
tej werandy. - Na polu do krokieta. - Jest jeszcze coś, co
chciałbym ci pokazać. - Czy to... coś strasznego?
W jej nieśmiałym spojrzeniu zobaczyłem małą dziewczynkę, którą
była, kiedy mężczyźni nosili w lecie słomkowe kapelusze, a zimą
futra z szopów. - Nie - odpowiedziałem z uśmiechem. - Nic
strasznego.
- Dobrze. Zabieram to na dół, do mojego pokoju - stwierdziła,
biorąc do ręki kartki. - Spotkamy się na polu do krokieta,
powiedzmy... - urwała i przekartkowała manuskrypt, oceniając, ile
zajmie jej czasu lektura. - Koło czwartej. Pasuje ci? -
Znakomicie - powiedziałem, pamiętając o chorobliwie ciekawym
Bradzie Dolanie. Wtedy już go nie będzie. Elaine uścisnęła mnie
lekko za ramię i wyszła. Przez chwilę stałem w miejscu, wpatrując
się w stół i uświadamiając sobie, że jest znowu pusty, jeśli nie
liczyć tacy, na której Elaine przyniosła mi rano śniadanie.
Porozrzucane kartki nareszcie zniknęły. Nie mogłem jakoś
uwierzyć, że to koniec... a ponieważ domyślacie się, że piszę to,
co teraz czytacie, już po oddaniu Elaine ostatniego pliku kartek,
to rzeczywiście nie mógł być koniec. Już wtedy zdawałem sobie z
tego sprawę i wiedziałem, o czym nie napisałem. O Alabamie.
Wziąłem do ręki ostatni kawałek leżącej na tacy zimnej grzanki,
po czym wyszedłem na dwór i ruszyłem w stronę pola do krokieta.
Tam usiadłem w słońcu i obserwowałem wymachujących młotkami
graczy, snując moje stare myśli i grzejąc moje stare kości. Za
kwadrans trzecia od strony parkingu zaczęli nadchodzić pracownicy
drugiej zmiany, a o trzeciej wyszła dzienna zmiana. Trzymali się
w większości razem, ale zobaczyłem, że Brad Dolan idzie sam. Był
to krzepiący widok; może świat nie zszedł jednak tak bardzo na
psy. Z tylnej kieszeni spodni wystawała mu książka z dowcipami.
Ścieżka na parking biegnie obok pola do krokieta, w związku z
czym zobaczył mnie, lecz ani nie pomachał, ani nie popatrzył
spode łba. Specjalnie mnie to nie zmartwiło. Wsiadł do swojego
starego chevroleta z przylepionym do zderzaka napisem WIDZIAŁEM
BOGA. NAZYWA SIĘ NEWT i pojechał tam, gdzie jeździ, gdy go tu nie
ma, zostawiając za sobą smród taniego oleju kupionego na
wyprzedaży. Koło czwartej, dokładnie tak jak obiecała, przyszła
do mnie Elaine. Sądząc po jej oczach, jeszcze sobie trochę
popłakała. Objęła mnie ramieniem i przytuliła. - Biedny John
Coffey - powiedziała. - I biedny Paul Edgecombe. Biedny Paul,
przypomniałem sobie słowa Janice. Biedny stary Paul. Elaine
zaczęła znowu płakać. Obejmowałem ją, stojąc na polu do krokieta
w promieniach popołudniowego słońca. Nasze cienie wyglądały,
jakbyśmy tańczyli. Być może robiliśmy to w Magicznej Sali
Balowej, z której audycji słuchaliśmy kiedyś w dawnych czasach
w radiu. W końcu odzyskała panowanie nad sobą. Znalazła w
kieszonce bluzki kleenex i wytarła nim załzawione oczy. - Jakie
były losy żony dyrektora, Paul? Co się stało z Melly? - zapytała.
- Jej powrót do zdrowia lekarze z Indianoli uznali za cud natury
- odparłem. Wziąłem ją pod ramię i ruszyliśmy w stronę ścieżki,
która odchodziła od parkingu dla pracowników i biegła w głąb
lasu. W stronę szałasu stojącego przy murze, który oddzielał
Georgia Pines od świata ludzi młodszych. - Zmarła jedenaście lat
później, nie z powodu guza mózgu, lecz na atak serca -
powiedziałem. - Chyba w czterdziestym trzecim. Hal zmarł na
wylew, z tego co pamiętam, chyba dokładnie tego samego dnia,
kiedy dokonano ataku na Pearl Harbour. Przeżyła go więc o dwa
lata. Jest w tym swoista ironia losu. - A Janice?
- Nie jestem jeszcze na to gotów - odparłem. - Opowiem ci innym
razem. - Słowo?
- Słowo.
Nie dotrzymałem jednak tej obietnicy. Trzy miesiące po naszym
wspólnym spacerze do lasu (wziąłbym ją za rękę, gdybym nie bał
się urazić spuchniętych i poskręcanych palców) Elaine Connelly
zmarła we śnie. Podobnie jak w przypadku Melindy Moores przyczyną
zgonu był atak serca. Pielęgniarz, który ją znalazł, twierdził,
że miała spokojną twarz, tak jakby śmierć przyszła szybko i
bezboleśnie. Mam nadzieję, że się nie mylił. Kochałem Elaine. I
brakuje mi jej. Jej, Janice, Brutala i ich wszystkich. Doszliśmy
do drugiego szałasu, tego przy murze. Stał kilka jardów od
ścieżki, w sosnowym zagajniku. Na walący się dach i zabite
deskami okna padały cętki cienia. Skręciłem w stronę drzwi.
Elaine na chwilę się zatrzymała. Na jej twarzy malował się
strach. - Wszystko w porządku - powiedziałem. - Naprawdę. Chodź.
W drzwiach nie było skobla - kiedyś tam wisiał, ale ktoś go
zabrał - do zamykania ich używałem więc kawałka złożonej tektury.
Wyciągnąłem ją teraz i wszedłem do środka. Zostawiłem drzwi
otwarte na oścież, ponieważ wewnątrz było ciemno. - Paul, co
to...? Och. Och! - To drugie "och" graniczyło z krzykiem. Na
przysuniętym do ściany stole leżała latarka i brązowa papierowa
torba. Na brudnej podłodze stało pudełko po cygarach Hav-A-Tampa,
które dostałem od koncesjonera automatów z napojami i słodyczami.
Specjalnie o nie poprosiłem, a ponieważ jego firma sprzedaje
również wyroby tytoniowe, nietrudno było mu je zdobyć.
Zaproponowałem, że mu zapłacę - jak już chyba wspomniałem, w
czasie gdy pracowałem w Cold Mountain, takie rzeczy miały swoją
wartość - ale on tylko mnie wyśmiał. Znad skraju pudełka
wyzierała para lśniących jak paciorki oczu. - Chodź tutaj, Panie
Dzwoneczku - powiedziałem cicho. - Chodź tutaj, staruszku, i
przywitaj się z panią. Przykucnąłem na piętach - zabolało, ale
jakoś dałem sobie radę - i wyciągnąłem rękę. Z początku nie
sądziłem, że Pan Dzwoneczek będzie w stanie wydostać się z
pudełka, ale w końcu wyskoczył. Wylądował na boku, stanął z
powrotem na czterech łapach i zbliżył się do mnie. Biegnąc utykał
na jedną z tylnych łapek; rana, którą zadał mu kiedyś Percy,
odnowiła się w podeszłym wieku. W bardzo podeszłym wieku. Z
wyjątkiem czubka głowy i koniuszka ogona był cały siwy. Skoczył
na moją otwartą dłoń, a potem, kiedy go podniosłem, odchylił do
tyłu łepek i powąchał mój oddech, kładąc uszka po sobie i
wpatrując się we mnie spragnionymi ślepkami. Wyciągnąłem rękę do
Elaine, która otworzyła usta ze zdumienia. - To niemożliwe -
stwierdziła, podnosząc ku mnie wzrok. - Och, Paul, to nie jest...
to nie może być... - Popatrz - odparłem - i dopiero potem
powiedz, że to niemożliwe. Z torby, która leżała na stole,
wyjąłem szpulkę, którą sam pokolorowałem - nie kredkami marki
Crayola, lecz flamastrami Magic Markers, wynalazkiem, o którym
nikomu nie śniło się w trzydziestym drugim roku. Była tak samo
barwna jak szpulka Dela, a może nawet bardziej. Messieurs et
mesdames, pomyślałem. Bienvenue au cirque du mousie! Ponownie
przykucnąłem i Pan Dzwoneczek zeskoczył z mojej dłoni. Był stary,
ale tak samo chętny jak zawsze. Od chwili gdy wyjąłem szpulkę z
torby, nie patrzył na nic innego. Potoczyłem ją po nierównej
popękanej podłodze szałasu, a on natychmiast za nią ruszył. Nie
biegł ze swoją dawną prędkością i żal było patrzeć, jak utyka,
ale dlaczego miał być szybki i zwinny? Jak już powiedziałem, był
starcem, prawdziwym mysim Matuzalemem. Liczył co najmniej
sześćdziesiąt cztery lata. Dogonił szpulkę, która odbiła się od
ściany, okrążył ją i nagle przewrócił się na bok. Elaine chciała
do niego podejść, ale powstrzymałem ją. Pan Dzwoneczek podniósł
się i powoli, bardzo powoli, zaczął popychać nosem szpulkę w moim
kierunku. Kiedy tu przybył - znalazłem go leżącego na stopniach
do kuchni, jakby pokonał wielką odległość i skrajnie go to
wyczerpało - wciąż był w stanie popychać szpulkę łapkami, jak
czynił to wiele lat temu na Zielonej Mili. Ten czas już minął;
jego tylne łapki były zbyt słabe, by mógł się na nich utrzymać.
Nos miał jednak tak samo wyćwiczony jak zawsze. Żeby utrzymać
szpulkę na kursie, musiał po prostu popychać ją raz z jednej, raz
z drugiej strony. Kiedy do mnie podbiegł, wziąłem go do jednej
ręki - nie ważył więcej jak piórko - a szpulkę do drugiej. Jego
ciemne oczka nawet na chwilę się od niej nie odrywały. - Nie rób
tego po raz drugi, Paul - szepnęła drżącym głosem Elaine. - Nie
mogę na to patrzeć. Rozumiałem, co czuje, lecz moim zdaniem nie
miała racji. Pan Dzwoneczek lubił gonić i popychać przed sobą
szpulkę; po wszystkich tych latach wciąż bardzo to lubił. Wszyscy
powinniśmy tak wytrwale dochowywać wierności naszym pasjom. - W
torbie są również miętówki - powiedziałem. - Canada Mints. Myślę,
że w dalszym ciągu je lubi: nie przestaje węszyć, kiedy mu je
podsuwam, ale jego system trawienny nie pozwala mu już ich jeść.
Przyniosłem mu zamiast tego grzankę. Ponownie ukucnąłem,
odłamałem mały kawałek grzanki, którą zabrałem z werandy, i
położyłem go na podłodze. Pan Dzwoneczek obwąchał go, a potem
wziął w łapki i zaczął chrupać. Ogonek zawinął elegancko wokół
siebie. Skończywszy, podniósł z oczekiwaniem wzrok. - My, stare
pryki, mamy czasem zadziwiająco zdrowy apetyt - oznajmiłem i
podałem Elaine grzankę. - Spróbuj ty. Odłamała kolejny kawałek
i rzuciła go na podłogę. Pan Dzwoneczek obwąchał go, popatrzył
na Elaine... i podniósł i zaczął jeść. - Widzisz? - powiedziałem.
- On wie, że nie jesteś nowicjuszką. - Skąd on się tu wziął,
Paul?
- Nie mam pojęcia. Któregoś dnia, wracając z porannego spaceru,
zobaczyłem go na kuchennych schodach. Od razu go poznałem, ale
żeby się upewnić, wziąłem szpulkę z kosza w pralni. Załatwiłem
dla niego pudełko po cygarach i wyłożyłem je najbardziej miękką
podściółką, jaką mogłem dostać. Myślę, że jest podobny do nas,
Ellie: przez większość czasu wszystko go boli. Ale nie stracił
woli życia. Wciąż lubi swoją szpulkę i wciąż lubi, kiedy odwiedza
go stary kumpel z bloku. Sześćdziesiąt lat trzymałem w tajemnicy
historię Johna Coffeya, sześćdziesiąt lat i jeszcze kilka, a
teraz ją opowiedziałem. Wydaje mi się, że chyba wiem, dlaczego
wrócił. Chciał przypomnieć, żebym się pośpieszył i zrobił to,
póki jest jeszcze czas. Ponieważ, podobnie jak on, niedługo się
tam wybieram. - Gdzie się wybierasz?
- Och, wiesz - odparłem i przez dłuższą chwilę obserwowałem Pana
Dzwoneczka. A potem, sam nie wiem dlaczego, ponownie rzuciłem
szpulkę, mimo że Elaine prosiła, żebym tego nie robił. Może
dlatego, że jego zabawa przypominała mi uprawianą przez starszych
ludzi powolną i ostrożną wersję seksu; ci z was, którzy są młodzi
i przekonani, że gdy się zestarzeją, zostanie dla nich uczyniony
wyjątek, mogą nie chcieć jej oglądać, ale oni w dalszym ciągu
chcą ją uprawiać. Pan Dzwoneczek puścił się w pogoń za toczącą
się szpulką, biegnąc z wyraźnym bólem i równie wyraźną
(przynajmniej dla mnie) dawną obsesyjną radością. - Okna z
krzemowego szkła - szepnęła, patrząc na niego.
- Okna z krzemowego szkła - zgodziłem się z uśmiechem.
- Swoim dotykiem John Coffey spowodował u tej myszy to samo co
u ciebie. Nie tylko uleczył cię z tego, co ci wtedy dolegało, ale
uczynił cię... jakby to powiedzieć... odpornym? - To równie dobre
słowo jak każde inne.
- Odpornym na rzeczy, które powodują, że w końcu padamy niczym
drzewa przeżarte przez termity. Uczynił odpornym ciebie i Pana
Dzwoneczka. Kiedy wziął go w dłonie. - Masz rację. Sprawiła to
moc, której narzędziem był John Coffey... tak mi się w każdym
razie wydaje... a teraz ta moc przestaje powoli działać. Termity
wgryzły się w naszą korę. Zajęło im to trochę więcej czasu niż
normalnie, ale w końcu się wgryzły. Ja mam może jeszcze przed
sobą kilka lat, ludzie żyją przecież dłużej niż myszy, ale czas
Pana Dzwoneczka dobiega końca. Mysz dogoniła szpulkę, obiegła ją
i przewróciła się na bok, łapiąc kurczowo powietrze (widzieliśmy
fale sunące niczym zmarszczki po jej sierści). Po chwili wstała
i zaczęła popychać ją dzielnie nosem. Miała siwą sierść, niepewny
krok, ale jej paciorkowate oczka lśniły tak samo żywo jak zawsze.
- Uważasz, że chciał, żebyś napisał to, co napisałeś? - zapytała
Elaine. - Tak uważasz, Paul? - Nie Pan Dzwoneczek - odparłem. -
Nie on, lecz moc, która... - Kogo my tu widzimy? Paulie! I Elaine
Connelly! - odezwał się od drzwi głos, w którym brzmiała udawana
groza. - Niech mnie wszyscy diabli! Co wy dwoje tutaj robicie?
Odwróciłem się i nie zdziwiłem zbytnio, widząc w otwartych
drzwiach Brada Dolana. Uśmiechał się jak człowiek, który wie, że
udało mu się wystrychnąć kogoś na dudka. Jak daleko odjechał,
kiedy skończyła się jego zmiana? Może tylko do baru Wrangler,
gdzie wypił dwa piwa i jeden głębszy i zdecydował się wrócić. -
Precz stąd! - oznajmiła lodowatym tonem Elaine. - Już cię tu nie
ma! - Nie mów do mnie "precz", ty stara pomarszczona dziwko -
syknął, wciąż się uśmiechając. - Możesz do mnie tak mówić tam,
w domu, ale nie jesteśmy teraz w domu. W tym miejscu nie wolno
wam przebywać. Jesteście poza terenem. Uwiłeś tu sobie małe
miłosne gniazdko, Paulie? Coś w rodzaju garsoniery dla
geriatryków? - Na jego twarzy ukazało się zdumienie, kiedy
zobaczył w końcu głównego lokatora szałasu. - Kurwa mać... Nie
obejrzałem się za siebie. Wiedziałem, co zobaczę; a poza tym
przeszłość nałożyła się nagle w moich oczach na teraźniejszość,
tworząc potworny trójwymiarowy obraz. W progu nie stał Brad
Dolan, lecz Percy Wetmore. Za chwilę wbiegnie do środka i
rozdepcze Pana Dzwoneczka (który nie miał już szans przed nim
uciec). I tym razem nie będzie Johna Coffeya, żeby przywrócić go
do życia. Tak jak nie było go, kiedy tak bardzo był mi potrzebny
tamtego deszczowego dnia w Alabamie. Wyprostowałem się, nie
czując tym razem żadnego kłucia w stawach i w mięśniach i
ruszyłem na Dolana. - Zostaw tę mysz w spokoju! - zawołałem. -
Zostaw ją w spokoju, Percy, bo przysięgam, że... - Do kogo mówisz
"Percy"? - odparł i odepchnął mnie tak silnie, że o mało nie
upadłem. Elaine złapała mnie i pomogła odzyskać równowagę, choć
musiało jej to sprawić nie lada ból. - I to nie pierwszy raz -
dodał. - Nie żołądkuj się tak. Nie miałem zamiaru jej dotknąć.
Wcale nie muszę. Ta mysz jest martwa. Odwróciłem się, mając
nadzieję, że Pan Dzwoneczek legł tylko na boku, żeby złapać
oddech, jak to miał w zwyczaju. Rzeczywiście leżał na boku, lecz
fale, które przebiegały przez jego ciało, chyba ustały.
Powtarzałem sobie, że wciąż je widzę, ale Elaine wybuchła nagle
głośnym szlochem. Pochyliła się z trudem i podniosła z podłogi
mysz, którą po raz pierwszy zobaczyłem na Zielonej Mili, gdy
podeszła do biurka strażnika dyżurnego tak odważnie jak człowiek,
który podchodzi do ludzi równych sobie... albo do swoich
przyjaciół. Leżała bezwładnie na jej dłoni. Oczy Pana Dzwoneczka
były matowe i nieruchome. Był martwy. Dolan uśmiechnął się
nieprzyjemnie, szczerząc zęby, które nie nawiązały chyba bliższej
znajomości z dentystą. - O matko! - jęknął. - Czyżbyśmy stracili
właśnie najbliższego członka rodziny? Może powinniśmy mu urządzić
pogrzeb ze sztucznymi kwiatami i... - Stul dziób! - zawołała
Elaine tak głośno i z taką mocą, że Dolan cofnął się o krok i
uśmiech spełzł z jego twarzy. - PRECZ STĄD! WYNOŚ SIĘ, ALBO NIE
PRZEPRACUJESZ TUTAJ ANI DNIA WIĘCEJ! ANI GODZINY! PRZYSIĘGAM! -
I nie dostaniesz nawet kromki chleba w darmowej garkuchni -
dodałem, ale tak cicho, że żadne z nich mnie chyba nie usłyszało.
Nie byłem w stanie oderwać oczu od Pana Dzwoneczka, który leżał
na otwartej dłoni Elaine niczym najmniejsza na świecie wyprawiona
niedźwiedzia skóra. Brad wahał się, czy nie zarzucić jej, że
blefuje - miał trochę racji, szałas leżał na terenie, do którego
pensjonariusze Georgia Pines nie mieli praktycznie wstępu - w
końcu jednak rozmyślił się. W głębi duszy był tchórzem, podobnie
jak Percy. Może sprawdził, czy wnuk Elaine jest rzeczywiście Kimś
Ważnym, i odkrył, że to prawda. Najważniejsze jednak było chyba
to, ze zaspokoił już swoją ciekawość, nasycił głód wiedzy. I po
tylu snutych przez niego fantastycznych domysłach rzeczywistość
okazała się całkiem banalna. W szałasie żyła oswojona przez
starca mysz. A teraz zdechła na atak serca lub coś podobnego,
pchając przed sobą kolorową szpulkę. - Nie wiem, dlaczego robicie
taką aferę - stwierdził. - Oboje. Tak jakby to był jakiś pies
albo nie wiem... - Precz stąd! - powtórzyła. - Wynoś się, ty
głupcze, razem ze zboczonymi i wstrętnymi myślami, które zalęgły
się w twoim ptasim móżdżku. Brad oblał się rumieńcem i ślady po
jego młodzieńczych pryszczach nabrały nieco głębszej barwy. Z
tego, co widziałem, było ich bardzo wiele. - Pójdę sobie -
oznajmił - ale kiedy tu jutro wrócisz, Paulie, znajdziesz na
drzwiach nową kłódkę. Bez względu na to, jak podłe rzeczy
opowiada o mnie Pani Srająca Różami, pensjonariusze nie mają
tutaj prawa wstępu. Spójrz na tę podłogę! Wszystkie deski są
przegniłe i spaczone! Gdybyś źle postawił nogę, ten twój chudy
kulas złamałby się jak sucha szczapa. Więc zabieraj, jeśli
chcesz, tę zdechłą mysz i do widzenia. Miłosne Gniazdko zostaje
niniejszym zamknięte. Odwrócił się i odmaszerował niczym
człowiek, który uważa, że zasłużył na pochwałę. Odczekałem
chwilę, a potem delikatnie odebrałem Elaine Pana Dzwoneczka. Mój
wzrok padł na torbę z miętówkami i to mnie odblokowało: z oczu
pociekły mi łzy. Sam nie wiem, ale ostatnio coraz częściej
płaczę. - Pomożesz mi pogrzebać starego przyjaciela? - zapytałem
Elaine, kiedy w oddali umilkły ciężkie kroki Brada Dolana. - Tak,
Paul - odparła, po czym objęła mnie w pasie, oparła głowę o moje
ramię i dotknęła starym wykręconym palcem nieruchomego ciała Pana
Dzwoneczka. - Z przyjemnością to zrobię. Wzięliśmy zatem motykę
z szopy i pochowaliśmy oswojoną mysz Dela, a potem, kiedy na
drzewach kładły się coraz dłuższe popołudniowe cienie, ruszyliśmy
z powrotem do Georgia Pines, żeby zjeść kolację i nacieszyć się
tym, co nam z życia zostało. A ja złapałem się, że rozmyślam o
Delu: o Delu, klęczącym na zielonym dywanie, ze złożonymi rękoma
i połyskującą w świetle lampy łysiną, o Delu, który prosił nas,
żebyśmy zaopiekowali się Panem Dzwoneczkiem i nie pozwolili, żeby
ten drań znowu go skrzywdził. Tyle że drań w końcu jednak
wszystkich nas skrzywdził. - Dobrze się czujesz, Paul? - zapytała
Elaine głosem, który był jednocześnie łagodny i znużony. Nawet
wykopanie motyką grobu i złożenie w nim myszy to stanowczo za
dużo atrakcji dla takich jak my staruszków. Obejmowałem ją w tym
momencie w pasie. - Świetnie - odparłem, przytulając ją mocniej.
- Zobacz - powiedziała. - Zapowiada się piękny zachód słońca.
Może zostaniemy tu i popatrzymy? - Dobrze - zgodziłem się i
zostaliśmy tam na błoniach, obejmując się i patrząc, jak na
niebie zakwitają jaskrawe kolory, a potem spalają się wszystkie
na popiół. Sainte Marie, Mere de Dieu, priez pour nous, pauvres
pecheurs, maintenant et l'heure de notre mort. Amen.


13

Rok 1956
Alabama w deszczu.
Nasza trzecia wnuczka, piękna dziewczyna o imieniu Tessa,
ukończyła studia na Uniwersytecie Florydy. Pojechaliśmy na
uroczystość wręczenia dyplomów greyhoundem. Miałem wtedy
sześćdziesiąt cztery lata - młodzieńczy wiek. Janice skończyła
pięćdziesiąt dziewięć i była nadal piękna jak marzenie.
Przynajmniej dla mnie. Siedzieliśmy w samym końcu autobusu, a ona
wierciła mi dziurę w brzuchu, bo nie kupiłem jej nowego aparatu
fotograficznego i bolała nad tym, że nie uwieczni tego wielkiego
wydarzenia. Otworzyłem usta, by powiedzieć, że po przyjeździe
będziemy jeszcze mieli cały dzień na zakupy i jeśli chce, może
sobie kupić nowy aparat, nie naruszy to w dotkliwy sposób naszego
budżetu, a poza tym moim zdaniem marudzi, ponieważ jest po prostu
znudzona podróżą i nie podoba jej się książka, którą ze sobą
zabrała. To była jakaś powieść Perry Masona. W tym momencie
wszystko w mojej pamięci lekko się rozjaśnia niczym film, który
przeleżał się za długo na słońcu. Pamiętacie ten wypadek?
Przypuszczam, że kilka osób może coś o nim słyszało. Kiedy się
wydarzył, pisano o nim na pierwszych stronach gazet w całym
kraju. Mijaliśmy właśnie Birmingham w ulewnym deszczu, Janice
narzekała na swój stary aparat i nagle strzeliła opona. Autobus
zatańczył na mokrej nawierzchni i uderzyła go w bok wioząca nawóz
ciężarówka. Pędząc z szybkością ponad sześćdziesięciu mil na
godzinę, greyhound uderzył w betonową podporę mostu i przełamał
się na pół. Dwie błyszczące, zlane ulewą połówki potoczyły się
każda w innym kierunku. Ta, w której znajdował się zbiornik
paliwa, wybuchła, posyłając czerwono - czarną ognistą kulę w
szare od deszczu niebo. Jeszcze przed chwilą Janice skarżyła się
na swojego starego kodaka, a chwilę później leżałem na poboczu
drogi, wpatrując się w nylonowe niebieskie majtki, które wypadły
z czyjejś walizki. ŚRODA, wyszyte było na nich czarną nitką.
Wszędzie leżały pootwierane walizki. I ciała. I części ciał.
Autobusem jechało siedemdziesiąt pięć osób i tylko cztery
przeżyły katastrofę. Ja byłem jedną z nich, jedyną, która nie
została poważnie ranna. Podniosłem się i powlokłem między
pootwieranymi walizkami, wołając imię mojej żony. Pamiętam, że
odtrąciłem na bok nogą czyjś budzik, i pamiętam trzynastoletniego
może chłopca, który leżał na stosie szkła we flyersach na nogach
i tylko z połową twarzy. Czułem krople deszczu na mojej własnej
twarzy, a potem wszedłem pod estakadę i na chwilę przestało
padać. Kiedy spod niej wyszedłem, deszcz zaczął znowu siec mnie
po policzkach i czole. Obok zmiażdżonej kabiny ciężarówki
zobaczyłem Janice. Poznałem ją po eleganckiej czerwonej sukience.
Miała od niej tylko jedną lepszą - zachowała ją oczywiście na
ceremonię wręczenia dyplomów. Jeszcze żyła. Zastanawiałem się
często, czy nie byłoby lepiej - jeśli nie dla niej, to
przynajmniej dla mnie - gdyby zginęła od razu na miejscu.
Możliwe, że rozstanie z nią byłoby wtedy szybsze, bardziej
naturalne. Choć może tylko tak się oszukuję. Wiem, że w gruncie
rzeczy nigdy się z nią nie rozstałem. Przez jej ciało
przechodziły dreszcze. Z prawej nogi spadł but i widziałem, jak
dygocze jej stopa. Oczy miała otwarte, lecz puste, lewe podbiegłe
krwią. Padłem koło niej na kolana w pachnącym dymem deszczu i
potrafiłem myśleć tylko o jednym: że dygocze, ponieważ porażono
ją prądem i muszę cofnąć z powrotem wajchę, zanim będzie za
późno. - Na pomoc! - zawołałem. - Na pomoc, niech ktoś mi pomoże!
Nikt mi nie pomógł, nikt nawet nie przyszedł. Deszcz lał jak z
cebra - twardy, przenikający wszystko deszcz, który przylepiał
czarne jeszcze włosy do mojej czaszki - a ja trzymałem Janice w
ramionach i nikt nie przychodził. Jej puste oczy wpatrywały się
we mnie z jakąś zmąconą intensywnością, z rozbitej głowy płynęła
strumieniem krew. Obok dygoczącej, wstrząsanej spazmami ręki
leżał kawałek chromowanej stali z napisem GREY. A trochę dalej
jedna czwarta tego, co było kiedyś biznesmenem w popielatym
garniturze. - Na pomoc! - krzyknąłem znowu, a potem odwróciłem
się i zobaczyłem stojącego w cieniu estakady, będącego także
tylko cieniem, Johna Coffeya: wielkiego mężczyznę z łysą czaszką
i zwisającymi w dół rękoma. - John! - zawołałem. - Och, John,
proszę, pomóż mi! Pomóż Janice! Deszcz zalewał mi oczy.
Zamrugałem powiekami, żeby strząsnąć z nich krople, i John
zniknął. Widziałem jedynie cień, za który go wziąłem... ale to
nie był tylko cień. Jestem tego pewien. Stał tam. Może jako duch,
lecz stał tam. Odwrócony do mnie twarzą, na której deszcz mieszał
się z nieprzerwanym strumieniem łez. Umarła w moich ramionach,
tam w deszczu przy ciężarówce, w oparach płonącego oleju
napędowego. Nie odzyskała ani na chwilę przytomności - jej oczy
nie ożyły, wargi nie wyszeptały ostatniej deklaracji miłości.
Poczułem skurcz, który przeszedł przez jej ciało, i chwilę
później odeszła. Po raz pierwszy od wielu lat pomyślałem o
Melindzie Moores, Melindzie siedzącej w łóżku, w którym, zdaniem
wszystkich doktorów ze szpitala w Indianoli, miała umrzeć;
Melindzie, świeżej i wypoczętej, spoglądającej zdumionym wzrokiem
na Johna Coffeya i mówiącej: "Śniłam, że błądzisz gdzieś w mroku
podobnie jak ja. Odnaleźliśmy się". Położyłem nieszczęsną
pokiereszowaną głowę mojej żony na mokrej nawierzchni drogi
między stanowej, wyprostowałem się (nie było to trudne; miałem
tylko lekko skaleczoną lewą dłoń) i wykrzyczałem jego imię w mrok
pod estakadą. - John! JOHNIE COFFEY! GDZIE JESTEŚ, DUŻY?
A potem ruszyłem w tamtą stronę, odtrącając nogą zakrwawionego
pluszowego misia, okulary w stalowej oprawce z jednym stłuczonym
szkłem i uciętą rękę z pierścionkiem na małym palcu. - Dlaczego
ocaliłeś żonę Hala, nie moją? Dlaczego nie Janice? DLACZEGO NIE
OCALIŁEŚ MOJEJ JANICE? Żadnej odpowiedzi. Tylko odór płonącego
oleju napędowego i palących się ciał; tylko deszcz, lejący się
nieprzerwanie z szarego nieba i bębniący o asfalt drogi, na
której leżała za mną moja martwa żona. Nie otrzymałem żadnej
odpowiedzi wówczas i nie otrzymałem żadnej odpowiedzi teraz. Ale
oczywiście w roku tysiąc dziewięćset trzydziestym drugim John
Coffey uzdrowił nie tylko Melindę Moores i mysz Eduarda
Delacroix, tę, która znała sprytną sztuczkę ze szpulką i
zachowywała się tak, jakby spodziewała się Dela na długo przed
jego przybyciem... i na długo przed przybyciem Johna Coffeya.
John ocalił również mnie i stojąc wiele lat później pośród
porozwalanego bagażu i okaleczonych trupów, moknąc w ulewnym
deszczu Alabamy i szukając wzrokiem człowieka, którego nie było
pod mrocznym sklepieniem estakady, odkryłem straszną rzecz:
czasami nie ma żadnej różnicy między ocaleniem i potępieniem.
Czułem, jak dostępuję jednego lub drugiego, gdy siedzieliśmy
razem na jego pryczy w dniu osiemnastego listopada tysiąc
dziewięćset trzydziestego drugiego roku. Czułem, jak wypływa z
niego i wnika we mnie ta dziwna moc, którą posiadał i która
przechodziła przez nasze złączone ręce w sposób, w jaki miłość,
nadzieja i dobre chęci czasami nigdy nie mogą przepłynąć; to
doznanie, które z początku przypominało tylko lekkie mrowienie,
a potem przeobraziło w coś ogromnego i nieodpartego; siła, która
przekraczała wszystko, czego doświadczyłem wcześniej i później
w swoim życiu. Od tego dnia nigdy nie miałem zapalenia płuc,
grypy ani nawet bólu gardła. Nigdy nie cierpiałem na zapalenie
dróg moczowych, nie zaogniło mi się żadne skaleczenie. Kilka razy
się przeziębiłem, ale zdarzało się to bardzo rzadko - co sześć,
siedem lat i chociaż ludzie, którzy tylko wyjątkowo miewają
przeziębienia, przechodzą je podobno ciężej, mnie nigdy się to
nie przytrafiło. Raz, w tym samym strasznym roku tysiąc
dziewięćset pięćdziesiątym szóstym, miałem atak woreczka
żółciowego. I chociaż niektórym czytającym te słowa może się to
wydać dziwne, właściwie cieszyłem się, że mnie boli. Był to
jedyny poważny ból, jakiego doznałem od czasu problemów z drogami
moczowymi dwadzieścia cztery lata wcześniej. Choroby, które
zabierały kolejno moich przyjaciół i bliskich, aż w końcu wszyscy
odeszli - wylewy, nowotwory, zawały serca, schorzenia wątroby i
układu krwionośnego - omijały mnie wszystkie z daleka, niczym
kierowca, który skręca kierownicą, żeby nie wpaść na
przebiegającego drogą jelenia lub szopa. Z jedynego poważnego
wypadku, który mi się przytrafił, wyszedłem nietknięty, jeśli nie
liczyć zadrapania na ręce. W roku tysiąc dziewięćset trzydziestym
drugim John Coffey zaszczepił mnie życiem. Można rzec, poraził
mnie życiem. Któregoś dnia w końcu odejdę - oczywiście, że
odejdę, wszelkie iluzje na temat nieśmiertelności, które mogłem
sobie robić, umarły wraz z Panem Dzwoneczkiem - ale będę pragnął
śmierci na długo przedtem, nim mnie zabierze. Szczerze mówiąc,
już teraz jej pragnę, pragnę jej od śmierci Elaine Connelly. Czy
muszę wam o tym mówić? Przeglądam te kartki, przewracam je
drżącymi rękoma, upstrzonymi plamami wątrobowymi, i zastanawiam
się, czy kryje się w nich jakiś sens, podobny do tego, jaki
zawierają książki w samym swoim zamierzeniu krzepiące lub
pouczające. Rozmyślam o kazaniach mojego dzieciństwa, o
strzelistych afirmacjach w Kościele Czcicieli Jezusa, i
przypominam sobie tamtejszych kaznodziei twierdzących, że oko
Pańskie spoczywa na jaskółce, że spogląda On i czuwa nad
najmniejszym z boskich stworzeń. Gdy myślę o Panu Dzwoneczku, o
małych drzazgach drzewa, które znaleźliśmy w tej dziurze w belce,
wydaje mi się, że to prawda. A jednak ten sam Bóg poświęcił Johna
Coffeya, który starał się tylko na swój ślepy sposób czynić dobro
- i uczynił to równie bezwzględnie jak każdy prorok Starego
Testamentu, składający w ofierze jagnię... jak poświęciłby swego
własnego syna Abraham, gdyby tylko został do tego wezwany. Myślę
o Johnie mówiącym, że Whartonowi udało się zabić bliźniaczki
Dettericków, bo wykorzystał ich wzajemną miłość, i że to samo
zdarza się codziennie, na całym świecie. Jeśli się zdarza,
pozwala na to Bóg, a kiedy mówimy: "Nie rozumiem", On odpowiada:
"Nic mnie to nie obchodzi". Myślę o Panu Dzwoneczku, który
zdechł, gdy stałem odwrócony do niego plecami, zaabsorbowany
przez człowieka, którego najzacniejszym ludzkim uczuciem wydawała
się mściwa ciekawość. Myślę o Janice, która skonała w
konwulsjach, gdy klęczałem przy niej w deszczu. "Przestań",
próbowałem powiedzieć Johnowi tamtego dnia w celi. "Przestań,
puść moje ręce. Utonę, jeśli tego nie zrobisz. Utonę albo
eksploduję". "Nie eksploduje pan", odparł, słysząc moje myśli i
uśmiechając się do nich. I straszne jest to, że tak się nie
stało. Że do tego nie doszło. Cierpię przynajmniej na jedną
chorobę wieku starczego: na bezsenność. Leżę do późna w nocy,
słuchając mokrego bezradnego rzężenia złożonych niemocą mężczyzn
i kobiet, którzy wykasłują z siebie swoją starość. Czasami słyszę
dzwonek do drzwi, skrzypienie buta na korytarzu albo nastawiony
na ostatnie wiadomości mały telewizor pana Javitsa. Leżę i
rozmyślam o Brutalu i Deanie, a niekiedy o Williamie Whartonie,
mówiącym: "Zgadza się, czarnuchu, jestem zły jak wszyscy diabli".
Myślę o Delacroix, wołającym: "Niech pan popatrzy, panie
Edgecombe, nauczyłem Pana Dzwoneczka nowej sztuczki". Myślę o
Elaine, która stanęła wtedy w drzwiach na werandę i kazała
Bradowi Dolanowi zostawić mnie w spokoju. Czasami zasypiam na
chwilę i widzę zalaną deszczem estakadę i stojącego w jej cieniu
Johna Coffeya. W moich krótkich snach nigdy nie jest złudzeniem
optycznym; zawsze stoi tam naprawdę i patrzy. A ja leżę i czekam.
Myślę o Janice, o tym, jak ją utraciłem, jak wymknęła mi się z
palców w strugach ulewnego deszczu, i czekam. Każdy musi umrzeć,
wiem, że od tej reguły nie ma wyjątku, ale czasami, Boże mój,
Zielona Mila jest taka druga.


1 Wetmore, ang. bardziej mokry

2 Annie Oakley, 1860-1926, amerykańska snajperka.

