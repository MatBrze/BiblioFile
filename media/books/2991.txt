STEPHEN KING



CHRISTINE
(PRZEŁOŻYŁ: ARKADIUSZ NAKONIECZNIK)


SCAN-DAL


Dedykuję tę książkę George'owi Romero,
Chrisowi Forrestowi Romero oraz Burgowi


OD AUTORA

Cytowane w powieści słowa piosenek przypisuję wykonawcy (lub
wykonawcom) najczęściej z nimi kojarzonym. Może to urazić
purystów wyznających zasadę, że słowa piosenki należą bardziej
do pisarza niż piosenkarza. Mógłbym od nich usłyszeć, że
postąpiłem tak, jakbym uznał Hala Holbrooka za autora dzieł Marka
Twaina. Nie zgadzam się z nimi. W świecie muzyki rozrywkowej jest
tak, jak powiedzieli Rolling Stones: ważny jest nie utwór, lecz
jego wykonawca. Ale dziękuję im wszystkim, zarówno pisarzom, jak
piosenkarzom - szczególnie Chuckowi Berry'emu, Bruce'owi
Springsteenowi, Brianowi Wilsonowi... a także Janowi Berry'emu
z duetu Jan i Dean. On naprawdę wrócił z Zakrętu Śmierci.
Uzyskanie koniecznych zezwoleń na wykorzystanie tekstów piosenek
to bardzo ciężka praca i dlatego chciałbym podziękować niektórym
spośród osób, które pomogły mi przypomnieć sobie te utwory, a
następnie zatroszczyły się o to, żebym mógł z nich skorzystać.
Są wśród nich: Dave Marsh, krytyk muzyczny i historyk rocka;
James Feury, alias "Mighty John Marshall", który ma w moim małym
mieście stację radiową i nadaje głównie rocka; jego brat Pat
Feury, prowadzący w Portland dyskotekę ze starymi przebojami;
Debbie Geller; Patricia Dunning oraz Pete Batchelder. Dziękuję
wam wszystkim i życzę, aby wasze stare płyty nigdy nie powyginały
się tak bardzo, żebyście nie mogli ich odtwarzać. S. K.


PROLOG

Mogłoby się wydawać, że jest to opowieść o miłosnym trójkącie -
Arnie Cunningham, Leigh Cabot i, oczywiście, Christine. Musicie
jednak wiedzieć, że Christine była pierwsza. Ona była jego
pierwszą miłością, a wydaje mi się (choć nie podjąłbym się
stwierdzić tego z całą pewnością, w każdym razie na pewno nie
teraz, spoglądając na świat z wyżyn mądrości, na jakie udało mi
się wspiąć podczas dwudziestu dwóch lat mojego życia), że także
jedyną. Dlatego moim zdaniem to, co się stało, należy uważać za
tragedię. Arnie i ja wychowywaliśmy się w tej samej dzielnicy,
chodziliśmy do tej samej szkoły podstawowej, a potem razem
poszliśmy do szkoły średniej w Libertyville. Przypuszczam, że
udało mu się tam przeżyć głównie dzięki mnie. Byłem w szkole
ważnym facetem - tak, wiem, że to w sumie gówno znaczy, bo pięć
lat po zdaniu matury nikt nawet nie postawi ci piwa za to, że
byłeś kapitanem drużyny futbolowej i brałeś udział w
międzystanowych zawodach pływackich - ale Arniego nie zabili
właśnie dzięki temu. Owszem, musiał znieść mnóstwo upokorzeń, ale
przynajmniej go nie zabili. Był kozłem ofiarnym. W każdej szkole
średniej musi być przynajmniej dwoje takich; to ogólnokrajowe
prawo. Jeden chłopak i jedna dziewczyna. Okazja do wyżycia się
dla każdego. Masz zły dzień? Zawaliłeś ważną klasówkę? Pokłóciłeś
się ze starymi i uziemili cię na weekend? Nie ma sprawy. Po
prostu znajdź któregoś z tych biednych, ponurych łapciuchów,
którzy jak przestępcy przemykają korytarzami w oczekiwaniu na
ostatni dzwonek, i odbij to sobie na nim. Czasem rzeczywiście
giną pod każdym ważnym względem, z wyjątkiem fizycznego, a czasem
udaje im się czegoś złapać i przeżyć. Arnie miał mnie, potem zaś
miał Christine. Leigh pojawiła się później. Po prostu zależało
mi na tym, żebyście dobrze to zrozumieli. Arnie był urodzonym
nieudacznikiem. Miał przechlapane u szkolnych osiłków ze względu
na warunki fizyczne - ledwie metr siedemdziesiąt wzrostu i
siedemdziesiąt kilogramów spoconego ciała w ubraniu i
turystycznych buciorach. Miał przechlapane u szkolnych
intelektualistów (którzy w takim miasteczku jak Libertyville sami
nie mieli zbyt łatwego życia), ponieważ nie miał żadnej
specjalności. Arnie był bystry, ale nie wykazywał naturalnych
zdolności w żadnym kierunku... z wyjątkiem mechaniki
samochodowej. Chłopak miał nieprawdopodobną smykałkę do wozów.
Jednak jego rodzice, oboje pracujący jako wykładowcy w
Uniwersytecie Horlicks, z pewnością nie zgodziliby się, żeby ich
syn, który w teście Stanforda-Bineta zmieścił się w górnych
pięciu procentach wyników, kształcił się w tym kierunku. Miał
szczęście, że pozwolili mu w ogóle chodzić na zajęcia warsztatowe
podczas pierwszych trzech lat nauki. Musiał to sobie wywalczyć.
Miał przechlapane u ćpunów, bo niczego nie brał, i u wszystkich
tankujących ile wlezie supersamców, gdyż nie pił, a jak dostał
mocniej w zęby, to płakał. A w dodatku miał totalnie przechlapane
u dziewczyn, bo jego hormonalna maszyneria była kompletnie
rozregulowana. Arnie miał pryszcze. Mył twarz co najmniej pięć
razy dziennie, brał dwadzieścia pryszniców tygodniowo i
wypróbowywał wszystkie kremy i mleczka znane współczesnej nauce,
ale nic mu nie pomagało. Jego twarz wyglądała jak przyprawiona
pizza i taka miała już na zawsze pozostać. Mimo to bardzo go
lubiłem. Odznaczał się inteligentnym poczuciem humoru i
wygimnastykowanym, bystrym umysłem bez przerwy zadającym pytania.
Kiedy miałem siedem lat, to właśnie Arnie pokazał mi, jak założyć
hodowlę mrówek, i spędziliśmy prawie całe lato obserwując te małe
dranie, zafascynowani ich organizacją i śmiertelną powagą, z jaką
wszystko robiły. To on wpadł na pomysł, kiedy mieliśmy dziesięć
lat, żeby pewnej nocy wymknąć się z domu, zakraść się do stajni
przy szosie numer siedemnaście, zabrać stamtąd stertę
wyschniętego końskiego nawozu i ułożyć ją pod ogonem plastikowego
konia stojącego na trawniku przed motelem w Monroeville. On
pierwszy odkrył szachy. On pierwszy odkrył pokera. Nauczył mnie,
jak najłatwiej wygrywać w scrabble'a. We wszystkie deszczowe dni,
aż do chwili, kiedy się zakochałem (to znaczy, w pewnym sensie;
była jedną z dziewczyn zagrzewających naszą drużynę do gry i
miała fantastyczne ciało, w którym rzeczywiście zakochałem się
bez reszty, ale kiedy Arnie zwrócił mi uwagę, że jej umysł swoją
głębią i stopniem skomplikowania przypomina piosenki Shauna
Cassidy, nie mogłem powiedzieć mu, że jest zafajdanym kłamcą, bo
nim nie był), on pierwszy przychodził mi na myśl, bo wiedział,
jak najlepiej wykorzystać te dni, podobnie jak wiedział, co
zrobić, żeby wygrać w scrabble'a. Chyba właśnie po tym można
poznać naprawdę samotnych ludzi... Zawsze wiedzą, co robić w
deszczowe dni. Zawsze można do nich zadzwonić. Zawsze są w domu.
Pieprzone zawsze. Z kolei ja nauczyłem go pływać. Przekonałem go,
żeby jadł warzywa, to może uda mu się trochę rozbudować jego
mizerne ciało. W przedostatniej klasie załatwiłem mu pracę przy
budowie drogi, ale musieliśmy przy okazji stoczyć cholerną bitwę
z jego rodzicami, którzy uważali się za wielkich przyjaciół
kalifornijskich robotników rolnych i hutników z Pittsburgha, ale
nie mieściło im się w głowach, żeby ich nadzwyczajnie
utalentowany syn (pamiętajcie: górne pięć procent w teście
Stanforda-Bineta) mógł pobrudzić sobie ręce i trochę popracować
fizycznie. A potem, pod koniec wakacji, Arnie zobaczył po raz
pierwszy Christine i od razu się w niej zakochał. Byłem z nim
tego dnia - wracaliśmy po pracy do domu - i mógłbym zeznawać w
tej sprawie nawet przed Tronem Boga Wszechmogącego, gdyby zaszła
taka potrzeba. Zakochał się na amen. Mogłoby to nawet być
zabawne, gdyby nie było takie smutne i gdyby tak szybko nie stało
się okropne. Byłoby śmiesznie, gdyby nie było tak źle. A jak źle
było?
Od samego początku bardzo źle. A zaraz potem zrobiło się jeszcze
gorzej.


CZĘŚĆ I
DENNIS - PIOSENKI O SAMOCHODACH


1. PIERWSZE SPOTKANIE

Hej, spójrz no tam!
Po drugiej stronie!
To wóz w sam raz dla mnie,
Taki wóz to luksus...
Nieźle wygląda, nie ma co gadać,
Ale to nie jest zwykły samochód.

Eddie Cochran


- O, mój Boże! - wykrzyknął nagle mój przyjaciel Arnie
Cunningham. - Co się stało? - zapytałem. Oczy skryte za okularami
w drucianej oprawie wyszły mu z orbit, przycisnął dłoń do twarzy
tak, że częściowo zasłaniała mu usta, i odwrócił głowę w taki
sposób, jakby zamiast karku miał łożyska kulkowe. - Zatrzymaj
się, Dennis! Wróć!
- O czym ty...
- Wróć. Chcę jeszcze raz na nią spojrzeć.
Nagle zrozumiałem.
- Człowieku, daj sobie spokój - powiedziałem. - Jeśli myślisz o
tym... o tym czymś, co właśnie minęliśmy... - Wróć! - prawie
krzyknął.
Cofnąłem wóz myśląc, że to może jeden z jego żartów, ale nie
miałem racji. Arnie wpadł po uszy. Zakochał się. Wyglądała
paskudnie i nigdy nie zrozumiem, co on wtedy w niej zobaczył.
Lewa strona przedniej szyby była pokryta siatką pęknięć. Prawy
tylny błotnik był wgnieciony, a w obdartej z lakieru wnęce
zagnieździły się ogniska rdzy. Tylny zderzak był przekrzywiony,
klapa bagażnika otwarta, przez długie rozdarcia w obiciach
przednich i tylnych foteli wyłaziły kłaki jakiegoś materiału,
jakby ktoś pociął całą tapicerkę nożem. Z jednej z opon uszło
powietrze, pozostałe zaś były tak zdarte, że widać było cały
kord. Co najgorsze, pod blokiem silnika widniała czarna kałuża
oleju. Arnie pokochał plymoutha fury z 1958 roku, jednego z tych
długich, z wielkimi tylnymi płetwami. Po prawej stronie przedniej
szyby - tam gdzie nie sięgały pęknięcia - była przyklejona stara
kartka z wyblakłym od słońca napisem: DO SPRZEDANIA. - Spójrz na
jej linię, Dennis! - wyszeptał Arnie. Biegał dookoła samochodu
jak opętany. Mokre od potu włosy podskakiwały mu nad czołem.
Pociągnął za klamkę prawych tylnych drzwi; otworzyły się z
przeraźliwym piskiem. - Nabierasz mnie, prawda? - zapytałem. -
Dostałeś udaru słonecznego, zgadza się? Arnie, powiedz mi, że to
udar. Zawiozę cię do domu, posadzę przy samym klimatyzatorze i
zapomnimy o tym, zgoda? Jednak powiedziałem to bez większej
nadziei. Arnie potrafił żartować, ale tym razem na jego twarzy
nie było uśmiechu, tylko jakieś bezmyślne szaleństwo, które
zupełnie mi się nie podobało. Nawet nie pofatygował się, żeby mi
odpowiedzieć. Z wnętrza samochodu buchnęło gorące, stęchłe
powietrze, przesycone wonią starości, oleju i zaawansowanego
rozkładu. Arnie nie zwrócił na to najmniejszej uwagi, tylko
wsiadł do samochodu i rozparł się na pociętej, wypłowiałej tylnej
kanapie. Kiedyś, dwadzieścia lat temu, była czerwona; teraz miała
sprany różowy kolor. Wyciągnąłem rękę, wyszarpnąłem strzęp
sterczącego włosia, spojrzałem na nie i zdmuchnąłem je z dłoni. -
 Ten wóz wygląda tak, jakby w drodze do Berlina przeszła przez
niego cała Armia Czerwona - mruknąłem. Wreszcie zauważył, że
wciąż tam jestem.
- Tak... Tak. Ale można ją naprawić. Może jeszcze być... może być
niezła. Ona może jeździć, Dennis. Prawdziwa... - Hej! Czego tam
chcecie, dzieciaki?
Był to stary facet, który wyglądał tak, jakby rozkoszował się
właśnie siedemdziesiątym latem w swoim życiu. Może
sześćdziesiątym którymś. Szczerze mówiąc, od razu zrobił na mnie
wrażenie kogoś, kto miał niewiele okazji rozkoszować się
czymkolwiek. Miał długie, nierówno obcięte włosy, w dodatku mocno
przerzedzone. Łysą część jego czaszki opanowała łuszczyca. Był
w zielonych spodniach, butach z krótką cholewką i bez koszuli;
jego tułów spinało coś przypominającego kobiecy gorset. Kiedy
podszedł bliżej, przekonałem się, że to pas ortopedyczny. Sądząc
po wyglądzie tego urządzenia, ostatni raz prał je mniej więcej
i wtedy, kiedy umarł Lyndon Johnson. - Czego chcecie? - Głos miał
piskliwy i ostry.
- Czy to pana samochód? - zapytał Arnie. Trudno było mieć co do
tego jakieś wątpliwości. Plymouth stał na trawniku przed
wzniesionym krótko po wojnie domem, z którego wyszedł mężczyzna.
Trawnik był okropny, choć w porównaniu z plymouthem i tak robił
znakomite wrażenie. - A jeśli tak, to co z tego?
- Ja... - Arnie przełknął ślinę. - Chcę go kupić.
Oczy starego eleganta zabłysły, a gniewny grymas twarzy ustąpił
miejsca przebiegłemu spojrzeniu i chciwemu uśmieszkowi, który
następnie zamienił się w szeroki, przebiegły uśmiech; zdaje się,
że właśnie wtedy - dokładnie wtedy - poczułem w sobie coś zimnego
i ponurego. W tej samej chwili przemknęło mi przez myśl, żeby
walnąć Arniego w głowę i odciągnąć go stamtąd. Coś pojawiło się
w oczach starego mężczyzny. Nie błysk, tylko coś ukrytego za tym
błyskiem. - Trzeba było od razu tak gadać - powiedział wyciągając
rękę. Arnie podał mu swoją. - Jestem LeBay. Roland D. LeBay,
Armia Stanów Zjednoczonych, teraz na emeryturze. - Arnie
Cunningham.
Stary cwaniak uścisnął mu dłoń, a w moją stronę wykonał jakiś
nieokreślony gest. Ja się nie liczyłem; miał już swojego frajera.
Równie dobrze Arnie mógłby mu dać swój portfel. - Ile? - zapytał
Arnie, po czym dodał: - Bez względu na to, ile pan powie, to i
tak będzie za mało. Chciałem westchnąć, ale aż jęknąłem. Oprócz
portfela facet miał też książeczkę czekową Arniego. Uśmiech
LeBaya na moment przygasł, a jego oczy zwęziły się podejrzliwie.
Na pewno zastanawiał się, czy to nie jakiś kawał. Przez chwilę
szukał na szczerej, spragnionej twarzy Arniego śladów
przebiegłości, a następnie zadał zabójczo doskonałe pytanie: -
Synu, miałeś już kiedyś wóz?
- Ma mustanga mach II - wtrąciłem się szybko. - Dostał go od
starych. Ze skrzynią biegów Hursta, turbodoładowaniem i takim
przyśpieszeniem, że asfalt marszczy się pod kołami. Oprócz
tego... - Nie - powiedział spokojnie Arnie. - Niedawno zrobiłem
prawo jazdy. LeBay rzucił mi krótkie, ale mocne spojrzenie, po
czym skoncentrował uwagę na podstawowym celu. Położył obie dłonie
w okolicach krzyża i wyprostował się. Poczułem kwaśny odór potu.
- W wojsku dorobiłem się kłopotów z kręgosłupem - wyjaśnił. -
Całkowita niezdolność do służby. Lekarze nic nie mogli poradzić.
Jak was ktoś kiedyś zapyta, chłopcy, co jest złego na świecie,
powiedzcie mu, że trzy rzeczy: lekarze, komuchy i czarni
radykałowie. Komuchy są najgorsze, a zaraz za nimi lekarze. A
jeśli zapyta, skąd o tym wiecie, to powiedzcie mu, że od Rolanda
D. LeBaya, tak jest... - Delikatnie musnął ręką starą, obdrapaną
maskę plymoutha. - To najlepszy wóz, jaki miałem w życiu. Kupiłem
ją we wrześniu 1957. Wtedy właśnie, we wrześniu, wypuszczali na
rynek nowe modele. Przez całe lato pokazywali zdjęcia samochodów
pod plandekami, aż wreszcie nie mogłeś wytrzymać z ciekawości,
jak one naprawdę wyglądają. Nie tak, jak teraz. - Jego głos był
przesycony pogardą dla podłych czasów, jakich dożył. - Była
prosto z taśmy i pachniała właśnie jak samochód prosto z taśmy,
a to jest najwspanialszy zapach na świecie. Zastanowił się przez
chwilę.
- Może z wyjątkiem cipki - dodał.
Spojrzałem na Arniego zagryzając z całej siły wargi, żeby nie
parsknąć śmiechem. Odpowiedział mi zdumionym spojrzeniem. Stary
człowiek w ogóle nie zwracał na nas uwagi; przebywał na swojej
własnej planecie. - Byłem w wojsku trzydzieści cztery lata -
ciągnął LeBay, wciąż dotykając maski samochodu. - Zaciągnąłem się
w 1923. Żarłem kurz w Teksasie i widziałem w burdelach w Nogales
kraby wielkości homarów. Widziałem też podczas drugiej światowej,
jak bebechy wyłaziły ludziom uszami. To było we Francji. Flaki
wyłaziły im uszami. Uwierzyłbyś w to, synu? - Tak, proszę pana -
 odparł Arnie. Nie wydaje mi się, żeby dotarło do niego choćby
słowo z tego, co mówił LeBay. Cały czas przestępował z nogi na
nogę, jakby koniecznie musiał pójść do łazienki. - Jednak
wracając do samochodu... - Chodzisz na uniwersytet? - szczeknął
nagle LeBay. - Tam, w Horlicks? - Nie, proszę pana. Do szkoły
średniej w Libertyville.
- To dobrze - mruknął ponuro LeBay. - Trzymaj się z dala od
college'ów. Pełno w nich wielbicieli czarnuchów, którzy chcą
oddać Kanał Panamski. Mówią o nich "giganci rozumu", a ja o nich
mówię "gigantyczne sukinsyny". - Obrzucił pełnym uczucia
spojrzeniem swój samochód stojący na trzech napompowanych
oponach, z lakierem połyskującym rdzawo w promieniach
popołudniowego słońca. - Kręgosłup nawalił mi na wiosnę
pięćdziesiątego siódmego. Armia już wtedy szła w rozsypkę, więc
zwolniłem się w samą porę. Wróciłem tutaj, do Libertyville i
zacząłem rozglądać się za jakąś gablotą. Nie śpieszyłem się. W
końcu poszedłem do salonu Plymoutha przy Main Street - prowadził
go Norman Cobb, a teraz jest tam kręgielnia - i zamówiłem ten
wóz. Chciałem, żeby sprowadzili mi przyszłoroczny model, 
czerwono-biały.  Czerwony jak wóz strażacki  od środka. I
sprowadzili. Kiedy do niej wsiadłem, miała wszystkiego sześć mil
na liczniku, tak jest... Splunął na ziemię.
Zerknąłem nad ramieniem Arniego na licznik. Szybka była
porysowana, ale mimo to udało mi się dostrzec wstrząsającą
prawdę: 97432. I sześć dziesiątych. Słodki Jezu. - Jeżeli pan tak
lubi ten samochód, to dlaczego go pan sprzedaje? - zapytałem.
LeBay skierował na mnie zamglone, niepokojące spojrzenie swoich
oczu. - Starasz się odgrywać mądralę, synu?
Nie odpowiedziałem, ale też nie odwróciłem wzroku.
Po trwającym kilka chwil pojedynku na spojrzenia (który Arnie
całkowicie zignorował, głaszcząc z zachwytem jedną z tylnych
płetw), LeBay powiedział: - Nie mogę prowadzić. Grzbiet mam już
do niczego. Oczy zresztą też. Nagle zrozumiałem - a przynajmniej
wydawało mi się, że zrozumiałem. Jeśli podał nam prawdziwe daty,
miał teraz siedemdziesiąt jeden lat, a w naszym stanie po
przekroczeniu siedemdziesiątki trzeba co roku przechodzić badanie
wzroku, żeby przedłużyć ważność prawa jazdy. LeBay albo był już
po badaniu, które go zdyskwalifikowało, albo bał się na nie
zgłosić, co w sumie sprowadzało się do tego samego. Nie chcąc
doświadczyć upokorzenia, przestał jeździć swoim plymouthem i
samochód szybko się zestarzał. - Ile pan za niego chce? - zapytał
jeszcze raz Arnie. Nie mógł się doczekać egzekucji. LeBay
podniósł twarz ku niebu, jakby zastanawiając się, kiedy spadnie
deszcz, a następnie spojrzał ponownie na Arniego z tym samym co
przedtem szerokim, przebiegłym uśmiechem. - Wołałem trzysta -
powiedział - ale ty mi wyglądasz na porządnego faceta. Opuszczę
na dwieście pięćdziesiąt. - O, mój Boże... - jęknąłem.
Ale on doskonale wiedział, z kim powinien rozmawiać, i
natychmiast znalazł sposób, żeby wbić między nas ostrze niezgody.
Na pewno nie spadł wczoraj z wozu z sianem, żeby użyć określenia
mojego dziadka. - Dobra - warknął. - Skoro tego chcecie. O
czwartej trzydzieści mam serial w telewizji. "Krawędź nocy".
Zawsze go oglądam, jak tylko mogę. Miło się z wami gadało,
chłopcy. No to, na razie. Arnie zmiażdżył mnie spojrzeniem
przepełnionym takim bólem i wściekłością, że aż cofnąłem się o
krok. Ruszył za starym mężczyzną i złapał go za łokieć, po czym
pogrążyli się w rozmowie. Niewiele z niej słyszałem, ale
widziałem więcej, niż było trzeba. Staruszek poczuł się urażony,
więc Arnie zaczął go przepraszać. Staruszek miał nadzieję, że
Arnie rozumie, iż on, LeBay, nie może spokojnie słuchać, jak
obraża się samochód, który służył mu wiernie przez tyle lat.
Arnie całkowicie się z nim zgodził. Staruszek łaskawie zgodził
się wrócić, a ja ponownie wyczułem w nim coś przerażającego...
zupełnie jakby był zimnym listopadowym wiatrem. Nie potrafię tego
lepiej wyrazić. - Jeśli on powie jeszcze jedno słowo, umywam ręce
od tej sprawy - ostrzegł LeBay, wskazując mnie zrogowaciałym
kciukiem. - Nie powie, nie powie! - zapewnił go pośpiesznie
Arnie. - Powiedział pan trzysta...? - Tak, chyba tak...
- Opuścił pan do dwustu pięćdziesięciu - odezwałem się głośno.
Arnie zbladł jak ściana, bojąc się, że właściciel plymoutha znowu
się obrazi, ale LeBay postanowił nie kusić losu. I tak miał już
rybę prawie na brzegu. - Może być dwieście pięćdziesiąt - zgodził
się łaskawie. Zerknął jeszcze raz w moją stronę, ja zaś
zrozumiałem, że doszliśmy do porozumienia: on nie lubił mnie, a
ja jego. Ku mojemu wzrastającemu z każdą minutą przerażeniu Arnie
wyciągnął portfel i zaczął w nim grzebać. Zapadło milczenie.
LeBay patrzył przed siebie, a ja gapiłem się na jakiegoś
dzieciaka, który właśnie postanowił popełnić samobójstwo na
deskorolce. Gdzieś w oddali zaszczekał pies. Ulicą przeszły dwie
dziewczyny wyglądające na ósmo- lub dziewiątoklasistki,
chichocząc i przyciskając do rozkwitających piersi naręcza
książek. Pozostała mi tylko jedna nadzieja na uratowanie Arniego:
byliśmy dzień przed wypłatą. Może w ciągu dwudziestu czterech
godzin ta dzika gorączka minie. Arnie coraz bardziej przypominał
mi Ropucha z "O czym szumią wierzby". Kiedy odwróciłem się z
powrotem, Arnie i LeBay wpatrywali się w dwie pięcio- i sześć
jednodolarówek. Najwidoczniej było to wszystko, co udało mu się
znaleźć w portfelu. - Przyjmie pan czek? - zapytał Arnie.
LeBay uśmiechnął się sucho i nic nie odpowiedział.
- Ma pokrycie - zaprotestował Arnie.
Mówił prawdę. Przez całe lato pracowaliśmy dla Braci Carson przy
budowie odgałęzienia I-376, o którym wszyscy mieszkańcy okolic
Pittsburgha myślą, że na pewno nigdy nie zostanie ukończone.
Arnie twierdził nawet, że bukmacherzy zaczęli przyjmować zakłady
w tej sprawie wkrótce po zakończeniu wojny secesyjnej. Nie
oznacza to wcale, że mieliśmy powody do narzekań; tego lata
mnóstwo chłopaków pracowało za głodowe stawki albo w ogóle nie
miało pracy, my natomiast zarabialiśmy całkiem nieźle, czasem
nawet zostając po godzinach. Brad Jeffries, kierownik budowy,
miał poważne wątpliwości, czy przyjąć takiego cherlaka jak Arnie,
ale wreszcie doszedł do wniosku, że potrzebuje kogoś do
oznaczania chorągiewkami terenu niebezpiecznych prac. Dziewczyna,
którą chciał zatrudnić, zaszła w ciążę i czym prędzej postanowiła
wyjść za mąż. Tak więc Arnie zaczął w czerwcu od biegania z
chorągiewkami, lecz stopniowo brał się za coraz cięższe prace,
radząc sobie głównie dzięki odwadze i determinacji. Była to jego
pierwsza prawdziwa praca w życiu i nie chciał jej spieprzyć.
Wywarł tym na Bradzie jak najlepsze wrażenie, a letnie słońce
pomogło nieco jego cerze. Być może chodziło o promienie
ultrafioletowe. - Wierzę ci, synu, ale to ma być transakcja za
gotówkę - powiedział LeBay. - Sam rozumiesz. Nie wiedziałem, czy
Arnie to zrozumiał, ale ja tak. Zapłaciwszy czekiem mógłby
wstrzymać wypłatę, gdyby w drodze do domu w tym przerdzewiałym
wraku pękła oś albo rozsadziło któryś z cylindrów. - Może pan
zadzwonić do banku - zaproponował Arnie z desperacją w głosie. -
 Nie da rady - odparł LeBay drapiąc się pod pachą nad swoim
wyświechtanym pasem ortopedycznym. - Dochodzi wpół do szóstej.
Już dawno zamknęli. - W takim razie proszę przyjąć zadatek -
powiedział Arnie podając mu szesnaście dolarów. Wyglądał jak
ogarnięty szałem. Może nie uwierzycie, że chłopak prawie
wystarczająco dorosły, żeby głosować, mógł w ciągu piętnastu
minut do tego stopnia zadurzyć się w jakimś anonimowym starym
rupieciu. Ja sam nie bardzo mogłem w to uwierzyć. Tylko Roland
D. LeBay zdawał się nie mieć z tym żadnych kłopotów - miało to
chyba związek z jego wiekiem oraz faktem, że widział w życiu już
niejedno. Dopiero później przyszło mi do głowy, iż jego dziwna
pewność siebie brała się z zupełnie innych źródeł. Tak czy
inaczej, nawet jeżeli w jego żyłach płynęło kiedykolwiek mleko
zwykłej ludzkiej dobroci, to już dawno zdążyło się zamienić w
kwaśną śmietanę. - Musiałbym wziąć co najmniej dziesięć procent -
 oświadczył. Ryba była już poza wodą; jeszcze chwila i trafi do
worka. - Gdybym dostał dziesięć procent, mógłbym zatrzymać ją
przez dwadzieścia cztery godziny. - Dennis, możesz pożyczyć mi
do jutra dziewięć baksów? - zapytał mnie Arnie. Miałem w portfelu
dwanaście dolarów i żadnych planów na wieczór. Kolejne dni
wypełnione rozsypywaniem piasku i kopaniem rowów czyniły cuda,
jeśli chodzi o przygotowania kondycyjne do sezonu futbolowego,
lecz jednocześnie sprawiły, że w ogóle nie miałem życia
towarzyskiego. Ostatnio nawet przestałem atakować fortecę ciała
mojej dziewczyny od kibicowania w taki sposób, do jakiego
zdążyłem już ją przyzwyczaić. Byłem bogaty, ale samotny. - Chodź,
to zobaczymy - powiedziałem.
LeBay zmarszczył brwi, ale zrozumiał, że nic nie może poradzić,
bez względu na to, czy mu się podoba, czy nie. Jego postrzępione
siwe włosy powiewały w łagodnym wietrze. Cały czas dotykał dłonią
maski plymoutha, podkreślając swoje prawo własności.
Skierowaliśmy się w stronę mojego stojącego przy krawężniku
samochodu, dustera z 1975 roku. Objąłem Arniego ramieniem. Nie
wiedzieć czemu przypomniałem sobie, jak pewnego deszczowego
jesiennego dnia, kiedy obaj mieliśmy po sześć lat, siedzieliśmy
w jego pokoju; w starym czarno-białym telewizorze migały
kreskówki, a my malowaliśmy coś kredkami trzymanymi w powyginanej
puszce po kawie. To wspomnienie napełniło mnie melancholią i
niepokojem. Czasem wydaje mi się, że sześć lat to najlepszy wiek
i być może właśnie dlatego w rzeczywistości trwa to nie dłużej
niż 7,2 sekundy. - Masz dziewięć baksów, Dennis? Oddam ci jutro
po południu. - Mam - odparłem. - Ale na litość boską, co ty
robisz, Arnie? Przecież ten stary pierdziel ma rentę za całkowitą
utratę zdrowia. Nie potrzebuje tych pieniędzy, a ty nie jesteś
instytucją charytatywną. - Nie rozumiem, o czym mówisz.
- On cię nabiera. Nabiera cię dla samej przyjemności nabierania.
Gdyby zaprowadził ten wóz do Darnella, nie dostałby za niego
nawet pięćdziesięciu dolarów. To kupa gówna. - Wcale nie.
Gdyby nie ta nieszczęsna cera, mój przyjaciel Arnie wyglądałby
zupełnie zwyczajnie. Jednak Bóg daje każdemu przynajmniej jedną
rzecz dobrej jakości, a w przypadku Arniego to były oczy - szare
i inteligentne, koloru chmur na jesiennym niebie, tyle tylko, że
zawsze skryte za okularami. Kiedy coś go zainteresowało, ich
spojrzenie mogło być nieprawdopodobnie ostre i przenikliwe, ale
teraz było rozmarzone i nieobecne. - To nie jest kupa gówna.
Właśnie wtedy zacząłem podejrzewać, iż chodzi o coś więcej niż
tylko o prosty fakt, że Arnie nagle postanowił mieć samochód. Do
tej pory nigdy nie przejawiał takiego pragnienia; w zupełności
wystarczało mu, że jeździł ze mną, składając się na benzynę, albo
wsiadał na swój rower z trzystopniową przerzutką. Nie potrzebował
też samochodu w celach reprezentacyjnych - według posiadanych
przeze mnie wiadomości Arnie jeszcze nigdy w życiu nie umówił się
z dziewczyną. Tutaj chodziło o coś innego: na przykład o miłość
albo o coś w tym rodzaju. - Przynajmniej każ mu go uruchomić -
powiedziałem. - I podnieś maskę. Pod silnikiem jest kałuża oleju.
Wygląda to tak, jakby pękł blok silnika. Wydaje mi się, że... -
Możesz pożyczyć mi dziewięć dolarów? - powtórzył, wpatrując się
we mnie nieruchomym wzrokiem. Poddałem się. Wyciągnąłem portfel
i dałem mu dziewięć dolarów. - Dziękuję ci, Dennis.
- To na twój pogrzeb, chłopie.
Nie zareagował. Dołożył moje dziewięć do swoich szesnastu i
wrócił do LeBaya. Podał mu pieniądze, a starzec przeliczył je
uważnie, pośliniwszy uprzednio kciuk. - Pamiętaj, że zatrzymam
ją tylko na dwadzieścia cztery godziny - powiedział LeBay. -
Dobrze, proszę pana. To wystarczy.
- Pójdę do domu i napiszę ci pokwitowanie - oznajmił właściciel
plymoutha. - Powiedz mi jeszcze raz, jak się nazywasz, żołnierzu.
Arnie uśmiechnął się lekko.
- Cunningham. Arnold Cunningham.
LeBay odchrząknął i ruszył przez niechlujny trawnik w kierunku
tylnych drzwi domu. Były wykonane z aluminium i miały wypisaną
ozdobnymi zawijasami dużą literę L. Zamknęły się za nim z
trzaskiem.
- Arnie, ten facet jest szurnięty. Ma cholernego pieprzonego
świ... Ale Arniego przy mnie nie było. Siedział za kierownicą
samochodu, cały czas z tym samym otępiałym wyrazem twarzy.
Zaszedłem od przodu, namacałem zaczep zwalniający klapę i
pociągnąłem; klapa podniosła się z przerdzewiałym piskiem
przywodzącym na myśl efekty dźwiękowe z filmów grozy. Na ziemię
posypał się metalowy pył. Akumulator był przeraźliwie stary, a
bieguny do tego stopnia pokryte zielonym nalotem, że nie sposób
było stwierdzić, który jest dodatni, a który ujemny. Wyjąwszy
filtr powietrza spojrzałem ponuro w czarną niczym kopalniany szyb
otchłań czterokomorowego gaźnika. Opuściłem klapę i wróciłem do
Arniego, który siedział w fotelu kierowcy gładząc dłonią krawędź
tablicy przyrządów tuż nad prędkościomierzem, wyskalowanym do
całkowicie absurdalnych stu dwudziestu mil na godzinę. Czy
samochody kiedykolwiek jeździły z taką szybkością? - Arnie,
wydaje mi się, że blok silnika jest pęknięty. Właściwie jestem
tego pewien. Ten samochód to kupa złomu, przyjacielu. Jeśli
chcesz kupić sobie wóz, za dwieście pięćdziesiąt papierów
znajdziemy ci coś dużo lepszego. Bez porównania lepszego. - Ma
dwadzieścia lat - powiedział. - Czy wiesz o tym, że oficjalnie
dwudziestoletni samochód to już zabytek? - Owszem. Na złomowisku
obok Garażu Darnella jest pełno takich oficjalnych zabytków.
Wiesz, co mam na myśli. - Dennis...
Drzwi domu otworzyły się z trzaskiem. LeBay wracał. I dobrze, bo
dalsza dyskusja i tak nie miałaby żadnego sensu. Może nie jestem
najbardziej przenikliwym człowiekiem na świecie, ale nawet ja
potrafię odebrać pewne sygnały, jeżeli są wystarczająco silne.
To było coś, co Arnie postanowił mieć za wszelką cenę, i nie
miałem najmniejszych szans, żeby go od tego odwieść. Podejrzewam,
że nikt nie miałby najmniejszej szansy. Rozpromieniony LeBay
wręczył mu pokwitowanie. Na zwykłej kartce papieru widniały
następujące słowa, napisane koślawymi literami lekko drżącą ręką
starego człowieka: "Kwituję 25 dolarów otrzymane od Arnolda
Cunninghama jako 24-godzinną zaliczkę za Christine, plymoutha
rocznik 1958". Na dole widniał jego podpis. - Co za "Christine"?
- zapytałem sądząc, że źle przeczytałem albo on pomylił się przy
pisaniu. LeBay zacisnął usta i zgarbił się nieco, jakby
oczekując, że zostanie wyśmiany... albo prowokując mnie do
parsknięcia śmiechem. - Zawsze ją tak nazywałem - wyjaśnił. -
Christine.
- Christine - powtórzył Arnie. - Podoba mi się. A tobie, Dennis?
W dodatku postanowił ochrzcić tego przeklętego grata. Powoli
zaczynałem mieć tego dość. - Co o tym sądzisz, Dennis? Podoba ci
się?
- Nie - odparłem. - Jeżeli już musisz go jakoś ochrzcić, to czemu
nie Kłopot? Zrobiło mu się przykro, ale mnie już nic to nie
obchodziło. Poszedłem do samochodu, by tam na niego zaczekać,
żałując, że nie pojechałem do domu inną drogą.


2. PIERWSZE NIEPOROZUMIENIE

Powiedz tym swoim kumplom podejrzanym,
Że nigdzie nie jedziesz, zostajesz z nami!
(Eeej-juj!)
Tylko nie pyskuj!

The Coasters


Odwiozłem Arniego do domu i wszedłem z nim, żeby zjeść kawałek
ciasta i wypić szklankę mleka. Bardzo szybko tego pożałowałem.
Arnie mieszkał na Laurel Street, w spokojnej dzielnicy willowej
w zachodniej części Libertyville. W gruncie rzeczy prawie całe
Libertyville jest spokojne i willowe. Nie ocieka przepychem, jak
niedalekie Fox Chapel, składające się przeważnie z posiadłości
podobnych do tych, jakie można oglądać co tydzień w kolejnych
odcinkach "Columbo", ale też nie przypomina Monroeville z
ciągnącymi się bez końca chodnikami, sklepami z przecenionymi
oponami i stoiskami z używanymi książkami. Nie ma tu żadnego
przemysłu, tylko domy ludzi pracujących w większości na pobliskim
uniwersytecie. Może nie jest bogato, ale za to przynajmniej
mądrze. Przez całą drogę do domu Arnie był milczący i zamknięty
w sobie. Próbowałem go rozruszać, ale nic z tego nie wyszło.
Zapytałem, co ma zamiar zrobić z samochodem. - Naprawić go -
odpowiedział lakonicznie i znowu umilkł.
Cóż, na pewno dysponował odpowiednimi umiejętnościami, nie mogłem
temu zaprzeczyć. Potrafił posługiwać się narzędziami, potrafił
słuchać i zlokalizować uszkodzone miejsce. Miał zręczne dłonie,
radzące sobie ze wszystkimi urządzeniami; stawały się niezgrabne
i niespokojne tylko w towarzystwie innych ludzi, szczególnie
dziewcząt. Przejawiały wtedy skłonności do zacierania, znikania
w kieszeniach lub, co było najgorsze, do wędrówki w okolice
twarzy i nerwowego dotykania nierównego krajobrazu pokrytych
pryszczami policzków, brody i czoła, co natychmiast zwracało na
nie uwagę. Owszem, był w stanie naprawić ten samochód, ale
pieniądze, które zarobił podczas wakacji, były przeznaczone na
studia. Nigdy do tej pory nie miał własnego samochodu i chyba
nawet nie potrafił sobie wyobrazić, w jaki bezwzględny sposób
stare wozy potrafią wysysać z kieszeni pieniądze. Robią to tak,
jak karmiące się krwią wampiry. Mógł ograniczyć wydatki na
robociznę wykonując własnoręcznie większość czynności, ale same
koszty nowych części zgniotłyby go na placek, zanim dobrnąłby do
końca swego dzieła. Powiedziałem mu o tym, lecz moje słowa w
ogóle do niego nie dotarły. W dalszym ciągu miał rozmarzone,
nieobecne oczy. Nie byłem w stanie odgadnąć, o czym myśli.
Zarówno Michael, jak i Regina Cunningham byli w domu - ona
układała kolejnego debilnego puzzla (składał się z sześciu
tysięcy różnych części i wpędziłby mnie w szaleństwo najdalej po
piętnastu minutach), on zaś słuchał w salonie muzyki z
magnetofonu. Już wkrótce zacząłem żałować, że nie zrezygnowałem
z ciasta i mleka. Arnie powiedział im, co zrobił, pokazał
pokwitowanie, a oni o mało nie wyszli ze skóry. Musicie
zrozumieć, że Michael i Regina byli aż do szpiku kości ludźmi
nauki. Pragnęli czynić w życiu dobro, co według nich oznaczało,
że muszą protestować przeciwko wszystkiemu, przeciwko czemu się
dało. Zaczęli na początku lat sześćdziesiątych od protestów
przeciwko segregacji rasowej, potem przeskoczyli na Wietnam, a
kiedy ten temat się wyczerpał, wzięli na celownik Nixona,
proporcje rasowe w szkołach (mogli recytować do znudzenia kolejne
wyroki sądowe w tej sprawie), brutalność policji i znęcanie się
rodziców nad dziećmi. Oprócz tego istniało także mówienie.
Kochali mówić prawie tak samo, jak protestować. Byli gotowi w
każdej chwili wziąć udział w całonocnej dyskusji na temat
programu badań kosmosu, panelu na temat Ustawy o Równouprawnieniu
Płci lub seminarium na temat alternatywnych źródeł energii.
Uczestniczyli w Bóg wie ilu "gorących liniach" - o gwałtach,
narkotykach, dzieciach uciekających z domu - a także w starych,
dobrych "telefonach zaufania", gdzie mógł zadzwonić każdy, kto
miał zamiar popełnić samobójstwo, i wysłuchać współczującego
głosu mówiącego mu: "Słuchaj, stary, nie rób tego, masz pewne
zobowiązania wobec pozostałych członków załogi statku kosmicznego
Ziemia". Po dwudziestu lub trzydziestu latach nauczania na
uniwersytecie człowiek nabiera odruchu psa Pawłowa i zaczyna się
ślinić na dźwięk dzwonka. Przypuszczam, że nawet można to
polubić. Regina (uparli się, żebym mówił do nich po imieniu)
miała czterdzieści pięć lat i była przystojna w dość chłodny,
półarystokratyczny sposób, to znaczy udawało jej się sprawiać
arystokratyczne wrażenie nawet wtedy, kiedy miała na sobie
dżinsy, czyli prawie zawsze. Wykładała na anglistyce, co
oczywiście jest zbyt ogólne, kiedy uczy się na poziomie
uniwersyteckim - to tak samo, jakby na pytanie "skąd jesteś?"
odpowiedzieć: "z Ameryki". Dokonała selekcji i powiększenia
niczym na ekranie precyzyjnego radaru. Specjalizowała się w
staro-angielskich poetach, pracę doktorską zaś napisała o
Robercie Herricku. Michael zajmował się historią. Wyglądał ponuro
i melancholijnie, czyli tak, jak go nastrajała muzyka, której
słuchał z magnetofonu, choć zwykle nie sprawiał takiego wrażenia.
Czasem patrząc na niego przypominałem sobie, co podobno
powiedział Ringo Starr na konferencji prasowej jakiemuś
dziennikarzowi, kiedy Beatlesi po raz pierwszy przyjechali do
Ameryki. Dziennikarz zapytał go wtedy, czy naprawdę jest tak
smutny, jak wygląda. "Nie - odparł Ringo. - To tylko moja twarz".
Michael był właśnie taki. Poza tym jego szczupła twarz i grube
okulary upodabniały go do najczęściej spotykanych, niezbyt
pochlebnych karykatur uczonych. Miał mocno przerzedzone włosy i
małą kozią bródkę. - Cześć, Arnie - powitała nas Regina, kiedy
weszliśmy do domu. - Jak się masz, Dennis. Były to chyba ostatnie
przyjazne słowa, jakie usłyszeliśmy od niej tego popołudnia.
Przywitaliśmy się, wzięliśmy po kawałku ciasta i szklance mleka
i usiedliśmy przy stole. Na kuchence gotował się obiad - przykro
mi o tym mówić, ale pachniało paskudnie. Regina i Michael jakiś
czas temu zaczęli flirt z wegetarianizmem; sądząc po zapachu,
główne danie miało się składać ze starej kapusty morskiej albo
czegoś w tym rodzaju. Modliłem się w duchu, żeby mnie nie
zaprosili. Dźwięki muzyki umilkły i do kuchni wszedł Michael. Był
w obszarpanych dżinsach i wyglądał tak, jakby przed chwilą umarł
jego najlepszy przyjaciel. - Spóźniliście się, chłopcy -
powiedział. - Zdarzyło się coś ciekawego? Otworzywszy lodówkę
zaczął w niej grzebać. Może jemu także nie spodobał się zapach
kapusty morskiej. - Kupiłem samochód - oznajmił Arnie, biorąc
sobie jeszcze jeden kawałek ciasta. - Co zrobiłeś?! - wykrzyknęła
natychmiast jego matka. Chyba zbyt szybko poderwała się z
miejsca, bo usłyszałem głuchy łoskot, z jakim potrąciła duży
arkusz tektury, na którym układała puzzla, a; następnie klekot
spadających na podłogę fragmentów układanki. Właśnie wtedy
zacząłem żałować, że nie pojechałem prosto do domu. Stojący w
otwartych drzwiach lodówki Michael Cunningham odwrócił się, by
spojrzeć na swego syna, trzymając w jednej ręce jabłko, w drugiej
zaś pudełko naturalnego jogurtu. - Żartujesz - powiedział, a ja
z jakiegoś bezsensownego powodu zauważyłem po raz pierwszy, że
jego kozia bródka, którą nosił mniej więcej od 1970 roku, zaczęła
wyraźnie siwieć. - Żartujesz, prawda? Arnie, powiedz, że to był
tylko żart. Do kuchni weszła Regina - wysoka, półarystokratyczna
i cholernie wściekła. Wystarczyło jej jedno spojrzenie, jakim
obrzuciła twarz Arniego, by przekonać się, że on nie żartuje. -
Nie możesz kupić samochodu - oświadczyła. - Co ty w ogóle
wygadujesz? Przecież masz dopiero siedemnaście lat. Arnie
przeniósł powoli wzrok z ojca znieruchomiałego przy lodówce na
matkę stojącą w przejściu do salonu. Jego twarz zastygła w
twardym, zawziętym grymasie, jakiego jeszcze nigdy u niego nie
widziałem. Przemknęło mi przez myśl, że gdyby częściej robił taką
minę w szkole, chłopaki z warsztatów przestaliby robić z niego
popychadło. - Mylicie się - powiedział. - Mogę go kupić bez
żadnych problemów. Nie dostałbym kredytu, ale kupno za gotówkę
to zupełnie inna sprawa. Oczywiście do zarejestrowania samochodu,
kiedy ma się siedemnaście lat, potrzebna jest zgoda rodziców.
Wpatrywali się w niego z zaskoczeniem, niepewnością, a także -
kiedy to dostrzegłem, poczułem nagle ogromną dziurę w żołądku -
z rosnącym gniewem. Oprócz tego, że mieli liberalne przekonania,
kochali robotników rolnych, maltretowane żony, samotne matki i
całą resztę, sprawowali nad Arniem całkowitą kontrolę. A on im
na to pozwalał. - Nie powinieneś mówić do matki w ten sposób -
powiedział Michael. Odstawił jogurt, zatrzymując jabłko, i powoli
zamknął drzwi lodówki. - Jesteś za młody na to, żeby mieć
samochód. - Dennis ma - zripostował Arnie.
- Ojejku! - wykrzyknąłem. - Popatrzcie, jak się zrobiło późno!
Powinienem już jechać do domu. Właściwie powinienem już tam dawno
być. Ja... - To, co robią rodzice Dennisa, a co uznają za
stosowne robić twoi rodzice, to dwie zupełnie różne rzeczy -
powiedziała Regina Cunningham. Nigdy nie słyszałem u niej tak
lodowatego tonu. Nigdy. - Nie masz prawa podejmować takiej
decyzji nie pytając o zdanie twojego ojca i mnie... - Zapytać was
o zdanie! - ryknął nagle Arnie, rozlewając mleko. Mięśnie jego
szyi i żyły napięły się jak postronki. Regina otworzyła ze
zdumienia usta i cofnęła się o krok. Gotów jestem przyjąć zakład,
że jej brzydkie kaczątko ryknęło na nią po raz pierwszy w życiu.
Michael był równie oszołomiony. Zasmakowali tego, co ja odczułem
już na sobie nieco wcześniej: z niewiadomych przyczyn Arnie
znalazł wreszcie coś, na czym naprawdę mu zależało, i niech Bóg
ma w opiece tych, którzy chcieliby stanąć mu na drodze. - Zapytać
o zdanie! Pytałem was o każdą cholerną rzecz, jaką robiłem. Każda
decyzja była podejmowana na walnym zebraniu, a nawet jeżeli było
to coś, na co nie miałem żadnej ochoty, to i tak przegrywałem
stosunkiem głosów jeden do dwóch! Ale tym razem to nie jest żadne
cholerne zebranie. Kupiłem sobie samochód, i koniec! - Zapewniam
cię, że się mylisz - odparła Regina.
Z zaciśniętymi ustami, w dziwny sposób (a może wcale nie dziwny)
przestała wyglądać tylko półarystokratycznie; teraz przypominała
samą królową Anglii, pomimo dżinsów i wszystkiego. Michael
chwilowo przestał się liczyć. Wyglądał dokładnie tak, jak ja się
czułem, to znaczy beznadziejnie, i przez chwilę wzbudził we mnie
ogromne współczucie. Nawet nie mógł uciec do domu na obiad, bo
już był w domu. Doszło do ostrej próby sił między starą a nową
gwardią, i rozstrzygnięcie miało zapaść w identyczny sposób, w
jaki zwykle zapadają rozstrzygnięcia w takich konfliktach, to
znaczy przy użyciu nieproporcjonalnie silnych ładunków goryczy
i zjadliwości. Regina, w przeciwieństwie do Michaela, była na to
przygotowana, ale ja nie miałem najmniejszego zamiaru brać w tym
udziału. Wstałem i ruszyłem w kierunku drzwi. - Pozwoliłeś mu to
zrobić? - zapytała Regina spoglądając na mnie wyniośle, jakbyśmy
nigdy nie zaśmiewali się razem z dowcipów, nie piekli gruszek w
popiele ani nie jeździli wspólnie na weekendy. - Bardzo ci się
dziwię, Dennis. Zabolało mnie to. Zawsze lubiłem matkę Arniego,
ale nigdy jej do końca nie ufałem, a przynajmniej nie od
wydarzenia, które nastąpiło, kiedy miałem jakieś osiem lat.
Pojechaliśmy z Arniem na rowerach do centrum, na popołudniowy
seans w kinie. W drodze powrotnej Arnie przewrócił się, próbując
ominąć psa, i porządnie rozharatał sobie nogę. Odwiozłem go do
domu na ramie, a Regina zabrała go natychmiast do ambulatorium,
gdzie lekarz założył mu kilka szwów. Potem, kiedy już było jasne,
że nie stało się nic wielkiego i że Arnie prędko się z tego
wyliże, nie wiedzieć czemu zaatakowała mnie, nie przebierając w
słowach. Obsztorcowała mnie jak zawodowy sierżant. Kiedy
skończyła, trząsłem się jak galareta i z trudem powstrzymywałem
się od płaczu; cóż w tym dziwnego, miałem zaledwie osiem  lat, 
a Arnie po  wypadku bardzo  krwawił.  Nie potrafiłbym teraz
przypomnieć sobie szczegółów tej awantury, ale jestem pewien, że
wywarła na mnie ogromne wrażenie. Zdaje się, że Regina zaczęła
od oskarżenia mnie o to, że źle opiekowałem się jej synem - jakby
Arnie był dużo młodszy ode mnie, a nie dokładnie w tym samym
wieku - skończyła zaś na stwierdzeniu (lub dając mi wyraźnie do
zrozumienia), że to powinno spotkać nie jego, lecz mnie. Teraz
wszystko wyglądało dokładnie tak samo - "Dennis, nie uważałeś na
niego!" - w związku z czym udzieliło mi się jej zdenerwowanie.
Na pewno przyczyniała się do tego nieufność, jaką odczuwałem
wobec niej, ale jeśli mam być zupełnie uczciwy, to muszę
przyznać, że chyba w niezbyt wielkim stopniu. Kiedy jesteś
dzieckiem (a czym jest wiek siedemnastu lat, jak nie najdalszą
granicą dzieciństwa?), przejawiasz naturalną tendencję do brania
strony innych dzieci. Głęboko zakorzeniony instynkt podpowiada
ci, że jeśli nie rozwalisz paru płotów i nie wyważysz kilku bram,
twoi rodzice - oczywiście kierując się jak najlepszymi intencjami
- zamkną cię na zawsze w kojcu dla niemowląt. Zdenerwowałem się,
ale zrobiłem wszystko, żeby nad sobą zapanować. - Na nic mu nie
pozwalałem - odparłem. - Chciał go kupić, więc kupił. - Jeszcze
parę minut temu powiedziałbym im, że przecież Arnie tylko dał
zadatek, ale teraz nie miałem najmniejszego zamiaru tego robić. -
 Prawdę mówiąc, próbowałem mu to wyperswadować. - Wątpię, czy
bardzo się starałeś - odparowała Regina. Równie dobrze mogłaby
powiedzieć: "Nie pieprz, Dennis, dobrze wiem, że razem to
uknuliście". Jej policzki pokryły się intensywnym rumieńcem, a
oczy miotały groźne błyski. Usiłowała zmusić mnie, bym poczuł się
znowu jak ośmioletni szczeniak, i prawie jej się to udało.
Postanowiłem jednak walczyć. - Gdybyście poznali wszystkie fakty,
przekonalibyście się, że w gruncie rzeczy nie ma się o co
wściekać. Zapłacił za niego dwieście pięćdziesiąt dolarów i... -
 Dwieście pięćdziesiąt dolarów! - przerwał mi Michael. - Jaki
samochód można kupić za dwieście pięćdziesiąt dolarów? Jego
niepewne oddzielenie od głównego nurtu wydarzeń - jeśli to
rzeczywiście było to, a nie szok wywołany podniesionym głosem
zwykle spokojnego syna - zniknęło bez śladu. Spowodowała to cena
samochodu. Spojrzał na swą latorośl z nie ukrywaną odrazą, która
aż mnie trochę przestraszyła. Chciałbym kiedyś mieć dzieci i gdy
już będę je miał, postaram się, żeby ten wyraz twarzy zniknął na
zawsze z mego repertuaru. Powtarzałem sobie w kółko, że muszę się
opanować, że to nie moja sprawa, że nie ma się czym podniecać...
ale zjedzony kawałek ciasta tkwił mi w żołądku niczym duża
obślizgła kula, a skóra piekła mnie żywym ogniem. Od wczesnego
dzieciństwa traktowałem Cunnighamów jak drugą rodzinę i czułem
w sobie wszystkie fizyczne objawy towarzyszące zwykle każdej
rodzinnej kłótni. - Reperując stary samochód można się mnóstwo
nauczyć - powiedziałem, lecz moje słowa zabrzmiały mi w uszach
niczym jakaś szalona imitacja LeBaya. - A w ten trzeba będzie
włożyć mnóstwo pracy, zanim dopuszczą go do ruchu. (O ile w ogóle
go dopuszczą, dodałem w myśli). Możecie to uważać za... za rodzaj
hobby. - Ja osobiście uważam to za szaleństwo - odparła Regina.
Nagle zapragnąłem po prostu stamtąd wyjść. Przypuszczam, że gdyby
nie wyraźnie wyczuwalne, ogromne napięcie emocjonalne, uznałbym
sytuację za dość zabawną; oto broniłem samochodu Arniego, choć
sam byłem zdania, że od początku cała ta historia nie miała ani
odrobiny sensu. - Skoro tak myślisz... - mruknąłem. - Tylko nie
mieszajcie mnie do tego. Muszę już iść do domu. - To dobrze -
parsknęła Regina.
- Dobra - odezwał się Arnie bezbarwnym głosem i wstał z miejsca.
- Spierdalam stąd. Regina nabrała raptownie powietrza w płuca,
a Michael zamrugał, jakby ktoś uderzył go w twarz. - Co
powiedziałeś? - wykrztusiła wreszcie. - Co...
- Nie rozumiem, o co wam obojgu chodzi - przerwał jej Arnie
opanowanym, niesamowitym tonem - ale nie mam zamiaru siedzieć i
wysłuchiwać tego steku bzdur. - Spojrzał na matkę. - Chcieliście,
żebym poszedł na kurs przygotowawczy na uniwersytecie -
poszedłem. Chcieliście, żebym zamiast do szkolnego zespołu
muzycznego zapisał się do kółka szachowego - zapisałem się. Udało
mi się przeżyć siedemnaście lat nie robiąc wam wstydu przed
przyjaciółmi z klubu brydżowego ani nie lądując w więzieniu.
Wpatrywali się w niego wybałuszonymi oczami, jakby był jedną z
kuchennych ścian, która nagle przemówiła ludzkim głosem. Arnie
odpowiedział im dziwnym, groźnym spojrzeniem.
- Powtarzam wam: muszę to mieć. Tę jedną jedyną rzecz.
- Arnie, towarzystwo ubezpieczeniowe... - zaczął Michael. -
Przestań! - wrzasnęła Regina. Nie chciała dopuścić do rozmowy o
konkretnych problemach, ponieważ stanowiłoby to pierwszy krok na
drodze do ewentualnej zgody. Postanowiła szybko i całkowicie
zmiażdżyć bunt pod obcasem. Są takie chwile, kiedy dorośli budzą
w człowieku odrazę, jakiej nawet nie potrafiliby sobie wyobrazić.
To była właśnie jedna z takich chwil, w związku z czym poczułem
się jeszcze bardziej paskudnie. Kiedy wydarła się na męża,
dostrzegłem w niej zarówno chamstwo, jak i przerażenie, a
ponieważ kochałem ją, nigdy nie chciałem jej taką widzieć. Stałem
bez ruchu w drzwiach, pragnąc jak najszybciej znaleźć się na
zewnątrz, ale jednocześnie doświadczając niezdrowej fascynacji
tym, co widziałem - pierwszą poważną kłótnią w rodzinie
Cunninghamów, jakiej byłem świadkiem, a całkiem możliwe, że
pierwszą w ogóle. Było to prawdziwe trzęsienie ziemi, może nawet
o sile dziesięciu stopni w skali Richtera. - Dennis, chyba będzie
lepiej, jeśli pójdziesz, zanim tego nie wyjaśnimy - powiedziała
ponuro Regina. - Chyba tak - odparłem. - Ale zrozumcie, że
robicie z igły widły. Ten samochód... Gdybyście go zobaczyli...
Wątpię, czy przyśpiesza od zera do trzydziestu w dwadzieścia
minut, o ile w ogóle jeździ... - Dennis, idź już!
Poszedłem.
Kiedy wsiadałem do mego dustera, zobaczyłem, jak przez tylne
drzwi wychodzi Arnie, zapewne zamierzając wprowadzić w życie
swoją groźbę opuszczenia domu. Jego staruszkowie wybiegli za nim,
sprawiając wrażenie nie tylko zaniepokojonych, ale wręcz
przerażonych. Mogłem ich częściowo zrozumieć; wydarzenia spadły
na nich niespodziewanie jak cyklon uderzający z pogodnego
bezchmurnego nieba. Uruchomiłem silnik i wyjechałem tyłem na
spokojną ulicę. Sporo się zdarzyło od chwili, kiedy dwie godziny
temu skończyliśmy pracę. Byłem wtedy tak głodny, że zjadłbym
dosłownie wszystko (może z wyjątkiem kapusty morskiej); teraz
żołądek skurczył mi się do tego stopnia, że natychmiast
zwróciłbym to, co bym połknął. Odjeżdżając widziałem ich
stojących na podjeździe przed podwójnym garażem (w środku
znajdowały się porsche Michaela i volvo kombi Reginy; oni mają
swoje samochody, przemknęła mi zjadliwa myśl), nadal pogrążonych
w kłótni. Tak to wygląda, pomyślałem z odrobiną smutku i
przygnębienia. Wybiją mu to z głowy, LeBay zarobi dwadzieścia
pięć dolarów, a jego plymouth będzie tam stał jeszcze przez co
najmniej tysiąc lat. Tak samo działo się w przeszłości, ponieważ
Arnie zawsze przegrywał. Był inteligentny; pod zewnętrzną warstwą
nieśmiałości i rezerwy kryło się poczucie humoru i bystry umysł.
Ogólnie rzecz biorąc był... "słodki", to chyba najlepsze słowo.
Słodki chłopak, który zawsze przegrywał.
Wiedzieli o tym zarówno jego rodzice, jak i gogusie z warsztatów,
którzy wrzeszczeli na niego przy lada okazji i nabijali się z
jego okularów. Wiedzieli o tym, że nie ma żadnych szans i wybiją
mu to z głowy. Tak wówczas myślałem, ale tym razem bardzo się
pomyliłem.


3. NAZAJUTRZ

Mój tato rzekł: "Synu,
Przez ciebie zacznę pić,
Jeśli nie przestaniesz się tłuc
Tym cholernym lincolnem".

Charlie Ryan


Następnego dnia przyjechałem pod dom Arniego o wpół do siódmej
rano. Zatrzymałem samochód przy krawężniku, nie mając
najmniejszej ochoty wchodzić do środka, mimo że jego rodzice na
pewno nie wstali jeszcze z łóżka; poprzedniego wieczoru w tej
kuchni wyczułem zbyt wiele nieprzyjemnych myśli, żeby jak zwykle
skusić się przed pracą na pączka z kawą. Arnie nie pojawił się
przez prawie pięć minut i zacząłem już się zastanawiać, czy
przypadkiem nie zrealizował swojej pogróżki na temat
wyprowadzenia się z domu, ale właśnie wtedy otworzyły się boczne
drzwi i mój przyjaciel wyszedł na podjazd, wlokąc za sobą torbę
z drugim śniadaniem. Wsiadł do samochodu, zatrzasnął drzwi i
powiedział:
- Jedziemy, Jeeves.
Mówił tak zawsze, kiedy był w dobrym humorze.
Ruszyłem, zerkając na niego ostrożnie. Chciałem go zagadnąć, ale
doszedłem do wniosku, że będzie lepiej, jeśli on sam zacznie...
jeżeli w ogóle ma coś do powiedzenia. Przez długi czas wydawało
się, że nie ma. Przebyliśmy prawie całą drogę nie zamieniwszy ani
słowa, słuchając WMDY, miejscowej stacji nadającej muzykę rock
i soul. Arnie wystukiwał w zamyśleniu rytm. Wreszcie przemówił.
- Przykro mi, że musiałeś wczoraj przy tym być.
- Nie ma sprawy, Arnie.
- Czy przyszło ci kiedyś na myśl - dodał niespodziewanie - że
rodzice są tylko przerośniętymi dziećmi, dopóki ich własne dzieci
nie wykopią ich w dorosłość, najczęściej wbrew ich woli?
Potrząsnąłem głową.
- Powiem ci, co myślę. - Dojeżdżaliśmy już do placu budowy; od
przyczepy Braci Carsonów dzieliły nas tylko dwa pagórki. O tej
porze ruch na drodze był niewielki i senny. Niebo miało kolor
dojrzałej brzoskwini. - Otóż myślę, że bycie rodzicem polega
częściowo na tym, że starasz się zabić swoje dziecko. - To brzmi
bardzo sensownie - przyznałem. - Moi staruszkowie ciągle usiłują
mnie zabić. Dziś w nocy mama zakradła się do mojego pokoju i
próbowała udusić mnie poduszką, a dzień wcześniej ojciec gonił
mnie i siostrę ze śrubokrętem w dłoni. Żartowałem, ale
jednocześnie zastanawiałem się, co by pomyśleli Michael i Regina,
gdyby usłyszeli te bzdury. - Wiem, że w pierwszej chwili to się
wydaje zupełnie bez sensu - przyznał nie zrażony Arnie - ale tak
jest z całą masą rzeczy, dopóki im się bliżej nie przyjrzysz.
Zazdrość o penisa. Kompleks Edypa. Całun turyński. - Dla mnie to
stek bzdur - stwierdziłem. - Pokłóciłeś się ze starymi, i to
wszystko. - Ja w to wierzę - mruknął z zadumą Arnie. - Ma się
rozumieć, oni nie zdają sobie z niczego sprawy. A wiesz dlaczego?
- Ty mi powiedz.
- Dlatego że jak tylko urodzi ci się dziecko, wiesz na pewno, że
kiedyś umrzesz. Patrząc na nie, widzisz swój własny grób. - Wiesz
co, Arnie?
- Co?
- Myślę, że to cholernie makabryczne - powiedziałem i obaj
parsknęliśmy śmiechem. - Wcale nie o to mi chodziło.
Skręciłem na parking i wyłączyłem silnik. Przez chwilę
siedzieliśmy w milczeniu. - Zagroziłem im, że zrezygnuję z kursu
przygotowawczego i zacznę ITN. ITN oznaczało Indywidualny Tok
Nauki - coś takiego, co mają dzieciaki w szkołach
eksperymentalnych, tylko że one, oczywiście, nie wracają na noc
do domów. Można to chyba określić jako program kształcenia
obejmujący dokładnie wszystkie aspekty życia. - Arnie... -
zacząłem niepewnie, nie bardzo wiedząc, jak powinienem
zareagować. Wciąż trochę przerażała mnie gwałtowność, z jaką
wybuchła ta sprawa. - Arnie, jesteś jeszcze nieletni. Będą
musieli zaakceptować twój program... - Jasne - przerwał mi z
uśmiechem, w którym nie było ani odrobiny wesołości; w chłodnym
świetle poranka wyglądał dużo poważniej i jednocześnie jakby
znacznie młodziej... Jak cyniczny niemowlak. - Mogą nawet ułożyć
własny i kazać mi go przerabiać przez cały rok. Mogą zapisać mnie
na kurs mody i lekcje planowania domowego budżetu. Według
przepisów mają do tego prawo, ale nigdzie nie jest powiedziane,
że ja muszę zaliczyć to, co oni dla mnie wybiorą. Dopiero wtedy
do mnie dotarło, jak ogromną przebył drogę. W jaki sposób zwykła
kupa złomu mogła w tak krótkim czasie zacząć dla niego znaczyć
aż tak wiele? Przez następne dni pytanie to powracało do mnie na
wiele sposobów, tak jak chyba powraca rozpacz po utracie kogoś
bliskiego. Arnie najwyraźniej nie żartował, kiedy oświadczył
Michaelowi i Reginie, że musi mieć ten samochód. Odkrył ich
najsłabsze miejsce i wykorzystał je ze zdumiewającą
bezwzględnością. Nie jestem pewien, czy poradziłby sobie z Reginą
przy użyciu łagodniejszej taktyki, ale mimo wszystko nie
spodziewałem się, że będzie zdolny do czegoś takiego. Szczerze
mówiąc, byłem wręcz zaszokowany. Gdyby Arnie zrealizował swoją
groźbę, mógłby pożegnać się z marzeniami o wyższej uczelni, a
tego ani Michael, ani Regina z pewnością nie potrafili sobie
wyobrazić. - I tak po prostu... ustąpili? - Zbliżała się godzina,
o której powinniśmy odbić nasze karty, ale musiałem się
wszystkiego dowiedzieć. - Nie, nie tak po prostu. Obiecałem im,
że znajdę dla niego jakiś garaż i że nie będę próbował go
zarejestrować bez ich zgody. - Myślisz, że to ci się uda?
Obdarzył mnie smutnym uśmiechem, jednocześnie pewnym siebie i
wystraszonym. Był to uśmiech kierowcy buldożera opuszczającego
spych przed szczególnie opornym pniakiem. - Uda mi się - odparł.
- Jak tylko będę gotowy.
I wiecie co? Uwierzyłem mu.


4. ARNIE SIĘ ŻENI

Pamiętam ten dzień,
Kiedy wybrałem ją spośród sterty złomowanych śmieci,
Bo byłem pewien,
Że pod warstwą rdzy jasne złoto świeci...

The Beach Boys

W to piątkowe popołudnie mogliśmy mieć dwie nadgodziny, ale
zrezygnowaliśmy z nich. Odebraliśmy w biurze czeki i pojechaliśmy
do mieszczącego się w Libertyville oddziału Pittsburgh Savings
and Loan, żeby je zrealizować. Większość swojej forsy wpłaciłem
na konto długoterminowe, pięćdziesiąt dolarów na rachunek bieżący
(w związku z jego posiadaniem wydawałem się sobie niepokojąco
dorosły, ale to uczucie chyba z czasem mija), natomiast
dwadzieścia dolarów zatrzymałem w gotówce. Arnie wziął wszystko
w gotówce.
- Masz - powiedział, podając mi dziesięciodolarowy banknot. -
Zatrzymaj go - odparłem. - Będziesz potrzebował każdego centa,
dopóki nie skończysz z tym złomem. - Weź to. Ja zawsze oddaję
długi.
- Nie trzeba, naprawdę.
- Weź - powtórzył z uporem.
Wziąłem, ale wepchnąłem mu z powrotem dolara reszty, którego z
kolei on nie chciał przyjąć. W miarę jak zbliżaliśmy się do domu
LeBaya, Arnie stawał się coraz bardziej spięty. Nastawił radio
głośniej niż zwykle i wystukiwał rytm najpierw na swoich
kolanach, a potem na desce rozdzielczej. Foreigner śpiewał "Dirty
White Boy". - To historia mego życia, chłopie - powiedziałem, a
on wybuchnął zbyt donośnym i za długim śmiechem. Zachowywał się
jak ojciec czekający na narodziny dziecka. Wreszcie zrozumiałem, 
dlaczego: bał się, że LeBay sprzedał komuś jego samochód. -
Uspokój się, Arnie. Na pewno tam będzie.
- Jestem spokojny - odparł i wykrzywił twarz w szerokim sztucznym
uśmiechu. Jego cera wyglądała tak źle, jak jeszcze nigdy dotąd.
Przez głowę przemknęła mi myśl (nie po raz pierwszy ani ostatni),
jak to jest być Arniem Cunninghamem, zamkniętym bez chwili
przerwy w pułapce za tą kwitnącą twarzą... - To przestań się
trząść. Zachowujesz się tak, jakbyś miał zamiar naszczać w
portki, zanim tam dojedziemy. - Wcale nie - mruknął i wystukał
szybki nerwowy rytm na desce rozdzielczej, aby udowodnić mi, jak
bardzo jest opanowany. "Dirty White Boy" Foreignera ustąpił
miejsca "Jukebox Heroes" tej samej grupy. Było piątkowe
popołudnie i na UKF-104 zaczął się Weekendowy Blok Muzyczny.
Kiedy teraz przypominam sobie ten rok, mój ostatni rok w szkole,
wydaje mi się, że mógłbym go odmierzać kolejnymi blokami
muzyki... i narastającym, przypominającym senny koszmar
przerażeniem. - O co właściwie chodzi? - zapytałem. - Co takiego
jest w tym samochodzie? Siedział przez długi czas bez słowa
spoglądając na Libertyville Avenue, po czym gwałtownym ruchem
ręki wyłączył radio, przerywając wokaliście w pół słowa. - Nie
wiem dokładnie - powiedział. - Może to dlatego, że po raz
pierwszy od chwili, kiedy skończyłem jedenaście lat i dostałem
pierwszych pryszczy, zobaczyłem coś jeszcze brzydszego ode mnie?
Czy to właśnie chciałeś usłyszeć? Czy teraz możesz już
zaszeregować mnie do jakiejś kategorii? - Daj spokój, Arnie! To
przecież ja, Dennis... Pamiętasz mnie jeszcze? - Pamiętam. Nadal
jesteśmy przyjaciółmi, prawda?
- Jasne. Ale co to ma wspólnego z...
- To znaczy, że nie musimy się okłamywać, a przynajmniej ja
uważam, że to właśnie na tym polega. Więc powiem ci prawdę. Wiem,
kim jestem. Wiem, że jestem brzydki. Nie potrafię zawierać
przyjaźni, bo... w jakiś sposób odstręczam od siebie ludzi. Nie
chcę tego robić, ale tak jakoś mi wychodzi. Rozumiesz? Skinąłem
niechętnie głową. Jak sam zauważył, byliśmy przyjaciółmi, a to
oznaczało także ograniczanie takiego pieprzenia do niezbędnego
minimum. Powtórzył mój gest, jakby potwierdzając diagnozę.
- Ludzie... - Umilkł, po czym dodał ostrożnie: - Na przykład ty,
Dennis... Nie zawsze rozumieją, co to oznacza. Kiedy jesteś
brzydki i każdy się z ciebie nabija, patrzysz na świat zupełnie
inaczej niż wszyscy. Bardzo trudno wtedy zachować poczucie
humoru. Czasem nawet jest trudno nie zwariować. - Chyba rozumiem,
ale...
- Nie - przerwał mi spokojnie. - Nic nie rozumiesz. Może ci się
wydawać, że rozumiesz, ale to nieprawda. Ty jednak mnie lubisz,
Dennis... - Kocham cię, człowieku. Przecież wiesz o tym.
- Być może. W każdym razie na pewno to doceniam. Jeśli tak jest
naprawdę, to dlatego, że dostrzegasz pod tymi pryszczami i głupią
gębą coś więcej... - Wcale nie masz głupiej gęby, Arnie -
zaprotestowałem. - Może pedalską, ale nie głupią. - Pieprz się! -
 parsknął z uśmiechem.
- Zostałeś w siodle, Jeźdźcu Znikąd.
- Z tym samochodem jest tak samo. W nim coś jest. Coś więcej, coś
lepszego. Ja to po prostu widzę, i to wszystko. - Widzisz?
- Tak, Dennis - powiedział cicho. - Widzę.
Skręciłem w Main Street. Byliśmy już blisko domu LeBaya. Nagle
przyszła mi do głowy paskudna myśl: czy ojciec Arniego nie
przysłał z samego rana któregoś ze swoich przyjaciół albo
studentów, żeby podkupił jego syna? Może powiecie, że trochę za
bardzo trąci to machiawelizmem, ale Michael Cunningham miał ku
temu odpowiednie kwalifikacje, gdyż specjalizował się w historii
wojskowości. - Jak tylko zobaczyłem ten samochód, poczułem,
jak... jak coś mnie do niego przyciąga... Nie potrafię tego
wytłumaczyć nawet samemu sobie, ale... Umilkł, wpatrując się
przed siebie rozmarzonymi szarymi oczami. - Ale od razu nabrałem
pewności, że uda mi się jej pomóc - dokończył wreszcie. -
Chciałeś powiedzieć: naprawić?
- Tak... To znaczy nie. To brzmi za bardzo bezosobowo. Naprawia
się stoły, krzesła i inne takie rzeczy. Kosiarkę, jeśli nie daje
się uruchomić. No i zwyczajne samochody. Być może zauważył moje
uniesione brwi, bo roześmiał się niepewnie. - Tak, wiem, jak to
brzmi - powiedział. - Dlatego niechętnie o tym mówię. Ale ty
jesteś moim przyjacielem, Dennis, a to oznacza ograniczenie
pieprzenia do niezbędnego minimum. Według mnie ona nie jest
zwyczajnym samochodem. Nie wiem, dlaczego tak uważam... ale
właśnie tak myślę. Otworzyłem usta, żeby powiedzieć coś, czego
później mógłbym żałować - coś o konieczności spoglądania na świat
z odpowiedniej perspektywy albo nawet o potrzebie niepoddawania
się obsesjom - lecz właśnie w tej chwili skręciliśmy w ulicę,
przy której stał dom LeBaya. Arnie wciągnął głośno powietrze.
Na trawniku widniał żółty prostokąt trawy, jeszcze brzydszej i
rzadszej niż rosnąca dookoła. Przy jednej z krótszych krawędzi
można było dostrzec wyraźną czarną plamę oleju, który wsiąkł w
ziemię zabijając wszystko, co kiedyś rosło w tym miejscu. Żółty
prostokąt był tak ogromny, iż prawie uwierzyłem, że mógłbym
oślepnąć, gdybym patrzył na niego zbyt długo. W tym miejscu
jeszcze wczoraj stał czerwony plymouth z 1958 roku. Miejsce
zostało, ale plymouth zniknął.
- Arnie - powiedziałem, podjeżdżając do krawężnika - tylko się
nie denerwuj. Nie rób głupstw, na litość boską. Nawet nie zwrócił
na mnie uwagi. Wątpię, czy w ogóle mnie słyszał. Zbladł jak
kartka papieru, tak że zdobiące jego twarz wykwity i pryszcze
stały się jeszcze bardziej wyraźne niż zazwyczaj. Otworzył drzwi,
zanim zatrzymałem samochód. - Arnie...
- To mój ojciec - wycedził z gniewem i odrazą. - Czuję, że to
robota tego sukinsyna. Wyskoczył z wozu i pognał przez trawnik
do drzwi domu LeBaya. Pobiegłem za nim, myśląc, że to szaleństwo
chyba nigdy się nie skończy. Nie mogłem uwierzyć, że przed chwilą
Arnie Cunningham nazwał swego ojca sukinsynem. W chwili kiedy
Arnie wziął zamach, by załomotać pięścią, drzwi otworzyły się i
stanął w nich Roland D. LeBay we własnej osobie. Dzisiaj oprócz
pasa ortopedycznego miał na sobie także koszulę. Uśmiechnął się
skąpo i spojrzał wprost w rozwścieczoną twarz Arniego. - Witaj,
synu.
- Gdzie ona jest?! - ryknął Arnie. - Przecież się umówiliśmy! Do
cholery, zostawiłem panu zaliczkę! Mam pokwitowanie! - Zmniejsz
trochę ogień, chłopcze - poradził mu LeBay. - Co się stało
twojemu przyjacielowi, synu? - zapytał, zobaczywszy mnie
stojącego przed schodkami z rękami wbitymi w kieszenie. - Zniknął
jego samochód - odparłem. - To mu się stało.
- Kto go kupił?! - wrzasnął Arnie. Jeszcze nigdy nie widziałem
go tak wściekłego. Przypuszczam, że gdyby miał wtedy pistolet,
przyłożyłby go LeBayowi do skroni. Byłem tym zafascynowany,
częściowo wbrew samemu sobie, gdyż wyglądało to tak, jakby królik
nagle zamienił się w drapieżnika. Przemknęła mi nawet myśl, czy
Arnie przypadkiem nie ma guza mózgu albo czegoś w tym rodzaju. -
 Kto go kupił? - powtórzył spokojnie LeBay. - Na razie nikt,
synu. Jesteś pierwszy w kolejce. Po prostu wstawiłem ją do
garażu. Zmieniłem koło i wymieniłem olej. Nastroszył się, po czym
niespodziewanie obdarzył nas absurdalnie wielkodusznym uśmiechem.
- Cholerny z pana żartowniś - powiedziałem.
Arnie spojrzał na niego niepewnie, po czym odwrócił głowę i
skierował wzrok na niewielki garaż połączony z domem wysypaną
żużlem ścieżką. Ścieżka, podobnie jak cała posiadłość LeBaya,
najlepsze czasy miała dawno za sobą. - Poza tym nie chciałem,
żeby stała na zewnątrz, skoro wyłożyłeś już na nią trochę forsy -
 dodał. - Pożarłem się trochę z paroma facetami z tej ulicy, a
kiedyś jakiś szczeniak rzucił kamieniem w mój wóz. Tak, mam tu
paru sąsiadów prosto z BD. - Co to takiego? - zapytałem.
- Brygada Dupków, synu.
Omiótł drugą stronę ulicy złowieszczym spojrzeniem snajpera,
obejmując nim schludne, ekonomiczne samochody, dzieci bawiące się
w berka i skakankami, ludzi siedzących na werandach i
popijających pierwsze przedwieczorne drinki. - Chciałbym
wiedzieć, który z nich rzucił tym kamieniem - powiedział cicho. -
 Tak jest, cholernie chciałbym wiedzieć... Arnie odchrząknął.
- Przepraszam, że na pana nakrzyczałem.
- Nie przejmuj się - odparł dziarsko LeBay. - Lubię facetów,
którzy upominają się o swoje... albo o prawie swoje. Przyniosłeś
forsę, synu? - Tak.
- W takim razie chodź do domu. Twój kumpel też. Spiszemy umowę
i wychylimy po szklaneczce piwa. - Dziękuję, ale wolę zostać
tutaj - powiedziałem.
- Rób jak chcesz, synu - odrzekł LeBay... i mrugnął do mnie. Po
dziś dzień nie wiem, co właściwie miało oznaczać to mrugnięcie.
Weszli do domu, zatrzaskując za sobą drzwi. Ryba znalazła się już
w worku i teraz należało przystąpić do jej patroszenia. Czując
ogromne przygnębienie poszedłem żużlową ścieżką do garażu i
spróbowałem unieść drzwi; powędrowały w górę bez żadnych
problemów, uwalniając te same zapachy, które poczułem
poprzedniego dnia otworzywszy drzwi plymoutha: oleju, starej
tapicerki i ciepła nagromadzonego podczas długiego lata. Przy
jednej ścianie stały grabie i inne narzędzia, przy drugiej leżał
bardzo stary wąż ogrodniczy, pompka rowerowa i stara torba z
pokrytymi rdzawym nalotem kijami golfowymi, pośrodku zaś, przodem
do drzwi, rozpierał się samochód Arniego, Christine. Wydawała się
mieć milę długości, szczególnie teraz, kiedy nawet cadillaki
robią wrażenie ściśniętych ze wszystkich stron. Pajęcza sieć
pęknięć z boku przedniej szyby załamywała światło, przybierając
kolor matowej rtęci. Kamień ciśnięty przez jakiegoś dzieciaka,
jak powiedział LeBay, a może mały wypadek w drodze powrotnej z
klubu VFW1 po wieczorze spędzonym na piciu whisky z piwem i
opowiadaniu o dawnych bitwach. Stare dobre czasy, kiedy to można
było oglądać przez celownik bazooki Europę, Pacyfik i tajemniczy
Daleki Wschód. Kto wie... A zresztą, jakie to miało znaczenie?
Tak czy inaczej na pewno nie będzie łatwo znaleźć taką nową
szybę. Ani tanio.
Och, Arnie - pomyślałem. Człowieku, pogrążasz się po uszy. Zdjęte
przez LeBaya uszkodzone koło stało oparte o ścianę. Uklękłem na
posadzce, oparłem się na rękach i zajrzałem pod samochód. Zaczęła
się tam już tworzyć świeża plama oleju, odcinająca się wyraźnie
od starej, znacznie większej, która przez lata zdążyła wsiąknąć
głęboko w beton. Ten widok ani trochę nie poprawił mojego
nastroju; nie ulegało najmniejszej wątpliwości, że pękł blok
silnika. Wstałem i podszedłem do wozu od strony kierowcy. W
chwili kiedy dotknąłem klamki, w kącie garażu dostrzegłem kosz
na śmieci, z którego sterczała duża plastikowa butelka. Bez trudu
odczytałem widoczną część napisu: SAPPH. Jęknąłem. Wymienił olej,
a jakże. To bardzo miło z jego strony. Po prostu wylał resztki
starego - o ile coś z niego zostało - i nalał przepracowany
Sapphire Motor Oil. Kupuje się go po trzy i pół dolara za
pięciogalonowy baniak. Nie ma co, Roland D. LeBay miał gest.
Prawdziwy książę, niech go gęś kopnie. Otworzyłem drzwi i
wśliznąłem się za kierownicę. Zapach panujący w garażu stracił
nieco na intensywności, a w każdym razie nie wywoływał już tak
mocnych skojarzeń ze starością i zużyciem. Kierownica była
szeroka, czerwona i sprawiała solidne wrażenie. Ponownie
spojrzałem na zdumiewający prędkościomierz, wyskalowany nie do
70 lub 80, tylko do 120 mil na godzinę. Pod spodem nie było
czerwonych cyferek oznaczających kilometry. Kiedy to cacko
zjeżdżało z taśmy, nikt w Waszyngtonie nie wpadł jeszcze na
pomysł przejścia na system metryczny. Nie było także dużej
czerwonej liczby 55; wtedy benzynę kupowało się po trzydzieści
centów za galon albo nawet jeszcze taniej, jeśli w twoim mieście
akurat toczyła się wojna cenowa. Arabskie embargo naftowe i
ograniczenia prędkości miały nadejść dopiero piętnaście lat
później. Stare dobre czasy - pomyślałem i uśmiechnąłem się lekko.
Pomacałem ręką po lewej stronie i znalazłem małą konsoletę z
przyciskami, pozwalającą na przesuwanie fotela do przodu, do
tyłu, w górę i w dół (pod warunkiem, że działała, ma się
rozumieć). To też trzeba będzie naprawić. Samochód był wyposażony
w klimatyzację (ta na pewno nie działała), tempomat i wielkie
radio z mnóstwem guzików i chromowanych części - tylko długie i
średnie, ma się rozumieć. W roku 1958 UKF stanowił jeszcze
dziewiczą pustynię. Położyłem dłonie na kierownicy i wtedy coś
się stało.
Nawet teraz, po tak długim czasie, nie jestem pewien, co to
właściwie było. Może pewien rodzaj wizji, ale jeśli tak, to
trudno uznać ją za coś wielkiego. Po prostu przez chwilę
odniosłem wrażenie, że zniknęły rozdarcia w tapicerce, że
siedzenia znowu są całe i przyjemnie pachną winylem... a może
nawet prawdziwą skórą. Kierownica stała się czysta i gładka w
dotyku, chromowane części zaś przyjemnie błyszczały w promieniach
późnopopołudniowego słońca wpadających przez otwarte drzwi
garażu. Pojedźmy gdzieś, chłoptasiu, zdawała się szeptać
Christine w gorącej letniej ciszy panującej w garażu LeBaya.
Pojedźmy gdzieś sobie. Nagle wszystko się zmieniło, a
przynajmniej tak mi się wydawało. Brzydka siatka pęknięć na
przedniej szybie zniknęła bez śladu, zaniedbany, łysiejący
trawnik stał się bujny i soczyście zielony, podjazd wyglądał jak
świeżo wybetonowany, bez choćby jednej rysy. Zobaczyłem (albo
śniłem, czy też myślałem, że widzę) stojącego przed domem
cadillaca z 1957 roku, ciemnozielonego, bez odrobiny rdzy, na
białych gangsterskich oponach i z deklami błyszczącymi jak
lustra. Cadillac wielkości łodzi? A czemu nie? Przecież benzyna
była prawie tak tania, jak woda z kranu. Pojedźmy gdzieś,
chłoptasiu... Pojedźmy gdzieś sobie.
Pewnie, dlaczego nie? Mógłbym wyjechać z garażu i skręcić do
centrum, w kierunku starej szkoły, która jeszcze stała na swoim
miejscu - miała spłonąć dopiero za sześć lat, w 1964 - mógłbym
włączyć radio i usłyszeć Chucka Berry'ego śpiewającego
"Maybellene" albo Everlys wykonujących "Wake Up Little Susie" lub
Robina Luke'a zawodzącego "Susie Darling". A potem... Wysiadłem
z samochodu najszybciej, jak tylko mogłem. Drzwi otworzyły się
z przerdzewiałym, diabelskim skrzypieniem; wyskakując rąbnąłem
mocno łokciem w ścianę garażu. Zatrzasnąłem drzwi (szczerze
mówiąc, nie miałem najmniejszej ochoty ich dotykać), po czym
stanąłem tam, wpatrując się w plymoutha, który, o ile nie
nastąpiłby jakiś cud, już wkrótce miał należeć do mojego
przyjaciela Arniego. Potarłem rozbity łokieć. Serce waliło mi
zdecydowanie zbyt szybko. Nic. Ani błyszczących chromowań, ani
nowej tapicerki. Wręcz przeciwnie: mnóstwo wklęśnięć, ognisk
rdzy, brak jednego reflektora (nie zauważyłem tego poprzedniego
dnia), szaleńczo powyginana antena. A w dodatku ten zakurzony,
brudny zapach starości. Właśnie wtedy doszedłem do wniosku, że
nie lubię samochodu mojego przyjaciela. Wyszedłem z garażu
zerkając co chwila za siebie - nie wiem czemu, ale czułem się
niepewnie mając go za plecami. Wiem, że to musi brzmieć strasznie
głupio, lecz wtedy tak właśnie się czułem. Rozpierał się tam,
szczerząc powyginaną, zardzewiałą osłonę wlotu powietrza, nic
strasznego ani nawet niezwykłego, tylko zwykły, bardzo stary
plymouth z nalepką potwierdzającą dopuszczenie do ruchu, nieważną
od l czerwca 1976, czyli od bardzo dawna. Arnie i LeBay wyszli
z domu. Arnie trzymał w ręku kawałek papieru - umowę kupna--
sprzedaży, jak przypuszczam. Ręce LeBaya były puste. Zdążył już
schować pieniądze. - Mam nadzieję, że będziesz z niej zadowolony
- powiedział, a mnie z jakiegoś powodu przyszedł na myśl bardzo
stary stręczyciel namawiający bardzo młodego chłopca. Poczułem,
jak ogarnia mnie fala pogardy dla tego człowieka z łuszczycą i
przepoconym pasem ortopedycznym. - Na pewno będziesz. Za jakiś
czas. Jego lekko kaprawe oczy odszukały moje, wpatrywały się w
nie przez chwilę, a potem skierowały się z powrotem na Arniego. -
 Za jakiś czas... - powtórzył.
- Jestem tego pewien, proszę pana - odpowiedział odruchowo Arnie.
Szedł w stronę garażu jak lunatyk, a potem zatrzymał się,
wpatrując w swój samochód. - Kluczyki są w stacyjce -
poinformował go LeBay. - Musisz ją stąd od razu zabrać. Chyba
rozumiesz, prawda? - A zapali?
- Wczoraj wieczorem zapaliła - odparł były żołnierz, ale w tym
momencie jego wzrok powędrował ku odległemu horyzontowi. - Twój
kumpel na pewno ma dodatkowe kable w bagażniku - dodał tonem
człowieka, który umywa od wszystkiego ręce. Rzeczywiście, miałem
w bagażniku dodatkowe kable, którymi można było połączyć dwa
akumulatory, ale wcale nie byłem zachwycony domyślnością LeBaya.
Chyba dlatego że... Westchnąłem w duchu. Dlatego że nie chciałem
mieć nic wspólnego z tym złomem, który właśnie kupił Arnie, lecz
widziałem, jak krok za krokiem jestem wciągany w tę sprawę. Arnie
w ogóle przestał brać udział w rozmowie. Wszedł do garażu i
wsiadł do samochodu. W ukośnych promieniach przedwieczornego
słońca dostrzegłem obłok kurzu, jaki podniósł się z fotela
kierowcy, i odruchowo otrzepałem spodnie. Przez dłuższą chwilę
Arnie po prostu siedział za kierownicą, opierając na niej lekko
dłonie, a ja poczułem nawrót niepokoju. Wyglądało to tak, jakby
samochód po prostu go połknął. Zmusiłem się do zachowania
spokoju, tłumacząc sobie, że nie ma żadnego powodu, dla którego
powinienem się zachowywać jak przestraszona siódmoklasistka.
Potem Arnie pochylił się nieco do przodu i rozrusznik zaczął się
obracać. Posłałem LeBayowi gniewne, oskarżycielskie spojrzenie,
ale on wpatrywał się w niebo, jakby sprawdzał, czy będzie padać.
Ten silnik nie miał zamiaru pracować. On po prostu nie mógł
zacząć pracować. Mój duster był w niezłym stanie, ale poprzednio
miałem pod rząd dwa rupiecie (choć każdy z nich był o niebo
lepszy od Christine) i zdążyłem dobrze poznać ten odgłos w mroźne
zimowe ranki - powolny, zmęczony charkot, oznaczający, że
akumulator wykorzystuje resztki energii. Chrr-chrr-chrr...
chrr... chrr... ... ... chrr... ... ... chrr... - Nie męcz się,
Arnie - powiedziałem. - On nie zapali.
Nawet nie podniósł głowy. Przekręcił kluczyk, a potem znowu
uruchomił rozrusznik, który zarzęził z bolesną powolnością.
Podszedłem do LeBaya.
- Nie mógł go pan zostawić na chodzie tak długo, żeby się trochę
podładował? - zapytałem. Spojrzał na mnie swoimi żółtawymi,
kaprawymi oczami, nic nie odpowiedział, po czym zaczął znowu
szukać na niebie pierwszych oznak zbliżającego się deszczu. - A
może on wcale nie zapalił? Może po prostu ściągnął pan paru
przyjaciół, żeby pomogli przepchnąć go do garażu? Oczywiście
zakładając, że takie stare gówno jak pan w ogóle ma jakichś
przyjaciół. Utkwił wzrok w mojej twarzy.
- Mało jeszcze wiesz, synu - odparł. - Masz jeszcze mleko pod
nosem. Jak przeżyjesz parę wojen, tak jak ja... - Pieprzę pańskie
wojny - przerwałem mu i wszedłem do garażu, gdzie Arnie w dalszym
ciągu starał się uruchomić swój samochód. Równie dobrze mógłby
spróbować wypić Atlantyk przez słomkę albo polecieć balonem na
Marsa, przemknęło mi przez myśl. Chrr... ... ... ... ... ... ...
chrr... ... ... ... ... ... chrr... Wkrótce ze starego
skorodowanego akumulatora wycieknie ostatni erg energii, a wtedy
rozlegnie się ten najokropniejszy ze wszystkich samochodowych
odgłosów, często słyszany na zalanych deszczem bocznych drogach
i opustoszałych autostradach - suche klaśnięcie solenoidu, a
potem straszny dźwięk podobny do przedśmiertnego charkotu.
Otworzyłem drzwi po stronie kierowcy.
- Idę po kable - oświadczyłem.
Arnie podniósł na mnie wzrok.
- Myślę, że ona zaraz zapali.
Poczułem, jak moje usta wykrzywiają się w szerokim, sztucznym
uśmiechu. - Mimo to pójdę po nie, tak na wszelki wypadek.
- Jasne, skoro chcesz... - odparł obojętnie, a potem dodał tak
cicho, że ledwo go usłyszałem: - Dalej, Christine... No, co
powiesz...? W tej samej chwili w mojej głowie rozległ się znajomy
głos: Pojedźmy gdzieś, chłoptasiu... Pojedźmy gdzieś sobie...
Zadrżałem.
Jeszcze raz przekręcił kluczyk. Spodziewałem się usłyszeć
pyknięcie solenoidu i przedśmiertny charkot, a tymczasem w garażu
rozległ się odgłos obracającego się coraz szybciej wału
korbowego. Silnik zaskoczył, lecz natychmiast zgasł. Arnie
ponowił próbę. Tym razem wał obracał się jeszcze szybciej;
nastąpiła jakaś detonacja, przeraźliwie głośna w ciasnej
przestrzeni garażu. Podskoczyłem nerwowo, Arnie natomiast w ogóle
nie zareagował. Znajdował się we własnym świecie. Gdybym był na
jego miejscu, na pewno pomógłbym sobie przekleństwami. "Dalej,
ty dziwko!" skutkuje prawie zawsze. "Ruszaj, złamasie!" też ma
swoje zalety, a czasem wystarczy nawet zwykłe soczyste "Jazda,
do cholery!" Większość mężczyzn, których znam, postępuje właśnie
w ten sposób; myślę, że jest to jedna z tych rzeczy, których
uczymy się od ojców. Od matek otrzymujemy głównie proste porady
praktyczne - jeśli dwa razy w miesiącu będziesz obcinał paznokcie
u nóg, nie porobisz sobie w skarpetkach tylu dziur; nie ruszaj
tego, bo nie wiesz, gdzie to było przedtem; zjedz marchewkę, bo
jest zdrowa - od ojców zaś przejmujemy całą magię, talizmany i
zaklęcia. Jeśli samochód nie chce zapalić, przeklnij go... tak,
jakbyś przeklinał kobietę. Gdybyśmy cofnęli się siedem pokoleń
wstecz, ujrzelibyśmy zapewne jednego z naszych przodków klnącego
swoją cholerną oślicę, która rozkraczyła się akurat na samym
środku mostu gdzieś w Sussex albo w Pradze. Lecz Arnie nie klął.
- Co mówisz, laleczko? - wymamrotał pod nosem.
Znowu przekręcił kluczyk. Silnik zaskoczył raz, drugi, strzelił
głośno, po czym zaczął pracować. Wydawał przy tym przerażające
odgłosy, jakby cztery z ośmiu cylindrów wzięły sobie akurat wolny
dzień, ale pracował. Nie mogłem w to uwierzyć, lecz nie mogłem
też stać przy nim i dyskutować na ten temat, gdyż garaż
błyskawicznie wypełnił się niebieskim dymem i spalinami.
Wyszedłem na zewnątrz. - Wygląda na to, że jednak się udało, co?
- odezwał się LeBay. - I nie musiałeś nawet podłączać swojego
cennego akumulatora. Splunął na ziemię.
Nie bardzo wiedziałem, co powiedzieć. Szczerze mówiąc, było mi
trochę głupio. Samochód wypełzł powoli z garażu; wydawał się tak
absurdalnie długi, że chciało się śmiać, płakać albo robić obie
te rzeczy naraz. Nie wierzyłem własnym oczom. Byłem gotów
przysiąc, że to złudzenie. Prawie nie mogłem dostrzec siedzącego
za kierownicą Arniego. Opuścił szybę i dał mi znak, żebym
podszedł. Musieliśmy prawie krzyczeć, żeby się zrozumieć. To była
kolejna cecha dziewczyny Arniego - miała nadzwyczaj donośny,
grzmiący głos. Należało jak najprędzej założyć jej nowy tłumik...
naturalnie jeśli układ wydechowy znajdował się w takim stanie,
że będzie można go tam doczepić. Maleńki rachmistrz urzędujący
w części mojego mózgu zarezerwowanej dla samochodów szacował
niezbędne wydatki na co najmniej sześćset dolarów, nie licząc
wymiany przedniej szyby.  Jeden Bóg raczył wiedzieć, ile t o
mogło kosztować. - Zaprowadzę ją do Darnella! - krzyknął Arnie. -
 W ogłoszeniu w gazecie było napisane, że można u niego wynająć
miejsce za dwadzieścia dolarów tygodniowo! - Dwadzieścia dolarów
za jakiś marny boks to za dużo! - odwrzasnąłem. Szykował się
kolejny bandycki napad na młodych i niewinnych. Garaż Darnella
stał tuż przy czteroakrowym cmentarzysku samochodów znanym pod
zwodniczą nazwą Składu Używanych Części Samochodowych Darnella.
Odwiedzałem kilka razy to miejsce, między innymi po to, żeby
kupić rozrusznik do dustera, a wcześniej gaźnik do mercury'ego,
mojego pierwszego samochodu. Will Darnell był ogromną tłustą
świnią, dużo pił i palił długie cuchnące cygara, choć podobno
chorował na astmę. Serdecznie nienawidził wszystkich nastolatków
w Libertyville mających własne samochody, co jednak w
najmniejszym stopniu nie przeszkadzało mu zaopatrywać ich w
części zamienne i zdzierać z nich skórę, na czym tylko się dało.
- Wiem! - odpowiedział Arnie, przekrzykując ryczący silnik. - Ale
to tylko na tydzień albo dwa, dopóki nie uda mi się znaleźć
czegoś tańszego. Nie mogę zaprowadzić jej do domu w takim stanie.
Starzy dostaliby chyba zawału serca! Miał całkowitą słuszność.
Otworzyłem usta, żeby jeszcze coś powiedzieć - może nawet błagać
go, żeby przerwał to szaleństwo, dopóki nie wymknęło się zupełnie
spod kontroli - ale natychmiast je zamknąłem. Transakcja została
sfinalizowana. Poza tym nie miałem ochoty dłużej współzawodniczyć
z tym ryczącym tłumikiem ani wdychać w płuca przesyconych
tlenkiem węgla spalin. - W porządku. Pojadę za tobą.
- Dobra - odparł z uśmiechem. - Będę jechał Walnut Street i Basin
Drive. Wolę nie pchać się uczęszczanymi drogami. - Jasne.
- Dzięki, Dennis.
Przesunął ponownie dźwignię na D; plymouth skoczył do przodu o
pół metra i silnik zakrztusił się. Arnie nacisnął mocniej pedał
gazu, z rury wydechowej strzeliły kłęby dymu, a następnie
Christine popełzła po podjeździe przed domem LeBaya w kierunku
jezdni. Kiedy nacisnął hamulec, zapłonęło tylko jedno światło
stopu. Mój maleńki rachmistrz natychmiast dopisał do rachunku
kolejne pięć dolarów. Plymouth skręcił w lewo w ulicę, szorując
resztkami tłumika po wybrzuszeniu nawierzchni. Kiedy Arnie dodał
nieco gazu, samochód ryknął niczym wóz wyścigowy szykujący się
do gonitwy na 500 mil w Indianapolis. Po drugiej stronie ulicy
ludzie wychylali się zza płotów, aby zobaczyć, co się dzieje.
Rycząc i prychając Christine potoczyła się przed siebie z
prędkością około dziesięciu mil na godzinę, zostawiając za sobą
gęste obłoki cuchnącego dymu, rozpraszające się powoli w łagodnym
powietrzu sierpniowego wieczoru. Po mniej więcej czterdziestu
metrach, przy znaku stopu, silnik zgasł. Jakiś dzieciak na
rowerze mijając nieruchomego plymoutha uderzył ręką w karoserię
i krzyknął: - Wyrzuć go pan do śmieci!
Arnie pogroził mu pięścią, po czym wystawił w górę środkowy
palec. Kolejny pierwszy raz. Nigdy do tej pory nie widziałem,
żeby pokazywał komukolwiek ten gest. Zajęczał rozrusznik, silnik
prychnął i zapalił. Tym razem nastąpiła cała seria przeraźliwych
detonacji, zupełnie jakby na Laurel Drive w Libertyville, USA,
otwarto właśnie nowy sklep z bronią maszynową. Jęknąłem w duchu.
Lada chwila ktoś wezwie gliny i Arnie wyląduje w ciupie za jazdę
nie zarejestrowanym, nie dopuszczonym do ruchu pojazdem, a być
może także za zakłócenie porządku publicznego. Z pewnością nie
przyczyni się to do rozładowania atmosfery w domu. Rozległ się
jeszcze jeden donośny wystrzał - przetoczył się nad okolicą jak
huk eksplodującego granatu moździerzowego - po czym plymouth
skręcił w lewo w Martin Street, którą po mniej więcej mili
dojeżdżało się do Walnut Street. Zanim zniknął mi z oczu,
promienie zachodzącego słońca padły na zniszczoną czerwoną
karoserię, nadając jej przez chwilę złoty poblask. Zdążyłem
jeszcze zauważyć, że Arnie prowadził z łokciem wystawionym przez
okno. Kipiąc wściekłością odwróciłem się do LeBaya, żeby
opieprzyć go od góry do dołu. Mówię wam, ze złości aż wszystko
przewracało mi się w środku. Jednak to, co ujrzałem, sprawiło,
że zamarłem w bezruchu. Roland D. LeBay płakał.
Był to okropny, groteskowy, a przede wszystkim żałosny widok.
Kiedy miałem dziewięć lat, trzymaliśmy w domu kota o imieniu
Kapitan Beefheart. Pewnego dnia przejechała go śmieciarka.
Zawieźliśmy go do weterynarza - mama jechała bardzo powoli, bo
płakała i prawie nie widziała drogi - a ja siedziałem z nim na
tylnej kanapie. Kapitan Beefheart leżał w pudełku, ja zaś cały
czas powtarzałem, że weterynarz mu pomoże i wszystko będzie OK,
ale nawet taki dziewięcioletni głupek, jakim wtedy byłem, nie
miał żadnych wątpliwości co do tego, że Kapitanowi Beefheartowi
już nikt nie jest w stanie pomóc, gdyż z brzucha wypadła mu część
wnętrzności, z odbytnicy sączyła się krew i kał, a on umierał.
Chciałem go pogłaskać, lecz ugryzł mnie w czułe miejsce między
kciukiem a palcem wskazującym. Ból był bardzo silny, ale znacznie
bardziej dawało mi się we znaki okropne uczucie żalu. Od tamtej
pory nigdy nie doświadczyłem niczego podobnego i wcale nie mam
o to pretensji; nie wydaje mi się, żeby ludzie powinni często
doznawać takich uczuć. Podejrzewam, że gdyby tak było, wszyscy
prędzej czy później wylądowaliby u czubków. LeBay stał na swoim
łysiejącym trawniku niedaleko miejsca, w którym w ziemię wsiąkła
wielka kałuża oleju, wyciągnął ogromną chustkę, jakich zwykle
używają starzy ludzie, opuścił głowę i ocierał nią oczy. Łzy
błyszczały na jego policzkach jak plamy jakiejś tłustej mazi, a
jabłko Adama wędrowało szybko w górę i w dół. Odwróciłem głowę,
żeby na to nie patrzeć, i przypadkowo spojrzałem prosto na
szeroko otwarty garaż. Przedtem wydał mi się wypełniony po brzegi
- między innymi rupieciami zgromadzonymi przy ścianach, ale
przede wszystkim tym wielkim starym samochodem o podwójnych
reflektorach, popękanej przedniej szybie i gigantycznej masce.
Teraz narzędzia i inne przedmioty tylko podkreślały pustkę. Garaż
przypominał rozdziawione bezzębne usta. Ten widok był niemal tak
okropny, jak poprzedni, lecz kiedy spojrzałem ponownie na LeBaya,
stary drań prawie zdążył się już opanować. Przestał płakać i
wepchnął chustkę do tylnej kieszeni spodni, ale jego twarz nadal
była ponura. Bardzo ponura. - No i tak to wygląda, synu -
wychrypiał. - Pozbyłem się jej. - Panie LeBay - odparłem -
żałuję, że mój przyjaciel nie może powiedzieć tego samego. Gdyby
pan wiedział, co się działo w jego domu z powodu tego
przerdzewiałego wraka... - Zjeżdża] stąd - powiedział. - Beczysz
jak cholerna owca. Tylko głupie bee-bee-bee, i nic więcej. Twój
kumpel wie dużo więcej od ciebie. Jedź za nim i zobacz, czy nie
trzeba mu pomóc. Ruszyłem przez trawnik w kierunku samochodu. Nie
miałem najmniejszej ochoty przebywać dłużej w towarzystwie
LeBaya. - Tylko bee-bee-bee! - krzyknął za mną jędzowatym tonem.
Przypomniało mi to starą piosenkę Youngbloods: "Znam tylko jedną
nutę i gram ją co minutę". - Nie jesteś nawet w połowie tak
mądry, jak ci się wydaje! Wsiadłem do samochodu i odjechałem.
Obejrzałem się za siebie tylko raz, skręcając w Martin Street,
i zobaczyłem go stojącego w dalszym ciągu na trawniku z łysiejącą
głową błyszczącą w promieniach słońca. Jak się okazało, miał
całkowitą rację.
Nie byłem nawet w połowie tak mądry, jak mi się wydawało.


5. Jak zajechaliśmy do Darnella

Kupiłem stare kombi, klawą maszynę,
Na pewno żadne cudo,
Ale wygląda mi na sprytną, pojętną dziecinę..

Jan i Dean

Pojechałem Martin Street do Walnut Street i skręciłem w prawo,
w kierunku Basin Drive. Dogonienie Arniego nie zajęło mi dużo
czasu. Christine stała przy krawężniku z podniesioną maską, a o
jej pogięty tylny zderzak opierał się podnośnik sprawiający
wrażenie, jakby używano go do obsługi serwisowej pierwszych
pionierskich wozów zmierzających na Zachód. W prawej tylnej
oponie nie było powietrza. Zdążyłem zatrzymać samochód i wysiąść,
kiedy z najbliższego domu wyszła młoda kobieta i ruszyła w naszą
stronę, lawirując wśród bogatej kolekcji szkaradzieństw
ustawionych na trawniku. (Dwa różowe flamingi, cztery czy pięć
kamiennych kaczuszek podążających rządkiem za wielką kamienną
kaczką i plastikowa sadzawka obrośnięta plastikowymi kwiatami).
Kobieta sprawiała wrażenie, jakby pilnie potrzebowała konsultacji
z najbliższym Kółkiem Samoodchudzania. - Nie możecie tu stać tym
rupieciem - powiedziała żując zawzięcie gumę. - Chyba rozumiecie,
że coś takiego nie może stać mi przed domem? - Proszę pani, po
prostu złapałem gumę - odparł Arnie. - Odjadę natychmiast, jak
tylko... - Chyba rozumiecie, że coś takiego nie może stać mi
przed domem - powtórzyła dokładnie tym samym tonem. - Mój mąż
niedługo wróci z pracy. On też nie chce mieć żadnego złomu przed
domem. - To nie jest złom - powiedział Arnie takim tonem, że
kobieta cofnęła się o krok. - Nie powinieneś tak do mnie mówić,
synu - oznajmiła wyniośle otyła królowa. - Mój stary łatwo się
wścieka. - Niech no pani posłucha... - zaczął Arnie tym samym
groźnym, bezbarwnym głosem, jakim rozmawiał poprzedniego dnia z
Michaelem i Reginą. Położyłem mu rękę na ramieniu. Miał już
wystarczająco dużo kłopotów. - Oczywiście, proszę pani -
powiedziałem. - Znikniemy stąd tak szybko, że będzie się to pani
wydawało złudzeniem. - I dobrze. - Wskazała kciukiem mojego
dustera. - A twój wóz stoi na moim podjeździe. Przyglądała się,
jak go cofam, po czym pożeglowała do domu, w którego drzwiach
stało dwoje dzieci, chłopiec i dziewczynka. Oni również nie
należeli do najszczuplejszych, a każde zajadało właśnie
wysokokalorycznego batona. - Co siem stało, musiu? - zapytał
chłopczyk. - Co to za pana ten mochód? - Zamknij się! - warknęła
królowa tanecznego kroku i wepchnęła dzieciaki do środka.
Uwielbiam takich oświeconych rodziców; ich widok napawa mnie
nadzieją na przyszłość. Odwróciłem się do Arniego.
- Cóż, to przecież tylko zwykła guma, prawda? - zdobyłem się na
jedyne pocieszenie, jakie przyszło mi do głowy. Uśmiechnął się
blado.
- Wiesz, Dennis... Mam pewien problem...
Od razu domyśliłem się, na czym polega jego problem: nie miał
zapasu. Arnie ponownie wyciągnął portfel - zabolało mnie serce,
kiedy to zobaczyłem - i zajrzał do niego. - Muszę kupić oponę -
powiedział.
- Chyba tak. Bieżnikowana powinna kosztować...
- Nie bieżnikowaną. Nie chcę zaczynać w ten sposób.
Nic na to nie odpowiedziałem, ale zerknąłem na swojego dustera;
miałem na nim dwie bieżnikowane opony i uważałem, że spisują się
całkiem nieźle. - Jak sądzisz, Dennis, ile powinien kosztować
nowy goodyear albo firestone? Wzruszyłem ramionami i zasięgnąłem
porady urzędującego w mojej głowie maleńkiego rachmistrza, który
doszedł do wniosku, że ten nabytek będzie kosztował Arniego około
trzydziestu pięciu dolarów. Wyjął z portfela dwie dwudziestki i
wręczył mi je.
- Jeśli zapłacisz więcej - z podatkiem i ze wszystkim - zwrócę
ci. Przyjrzałem mu się ze smutkiem.
- Arnie, ile jeszcze zostało ci z wypłaty?
Zmrużył oczy i spojrzał gdzieś w bok.
- Sporo.
Postanowiłem spróbować jeszcze raz; musicie pamiętać, że miałem
wtedy tylko siedemnaście lat i wciąż wydawało mi się, że
człowiekowi można wytłumaczyć, co jest dla niego dobre, a co nie.
- Nie mógłbyś wejść do gry, nawet gdyby w puli były same
dziesięciocentówki - powiedziałem. - Wepchnąłeś w tego grata
prawie całą pieprzoną wypłatę. Ostatnio nie robisz nic innego,
tylko co chwila sięgasz do portfela. Arnie, proszę cię: zastanów
się trochę. Jego spojrzenie stało się twarde jak kamień. Nigdy
przedtem nie widziałem u niego takiego wyrazu twarzy, a
właściwie, choć może uznacie mnie za najbardziej naiwnego
nastolatka w Ameryce, nigdy do tej pory nie widziałem, żeby
ktokolwiek wyglądał w ten sposób. Ogarnęło mnie zdumienie
połączone z odrazą; poczułem się tak, jakby człowiek, z którym
miałem zamiar przeprowadzić racjonalną rozmowę, nagle okazał się
wariatem. Od tamtej chwili wielokrotnie spotkałem się z takim
wyrazem twarzy. Myślę, że wy też. Oznacza on całkowitą odporność
na wszelkie argumenty. Właśnie taki wyraz twarzy przybiera
mężczyzna, któremu tłumaczysz, że jego ukochana żona daje
każdemu, kto ma na to ochotę. - Nie mów do mnie w ten sposób,
Dennis.
Uniosłem z rozdrażnieniem obie ręce.
- Już dobrze, dobrze!
- Jeśli nie chcesz, wcale nie musisz jechać po tę cholerną oponę.
- Ten kamienny, nieubłagany, a także - słowo daję! - idiotycznie
uparty grymas nie znikał z jego twarzy. - Jakoś sobie poradzę.
Otworzyłem już usta, żeby coś odpowiedzieć, zapewne nic miłego,
kiedy przypadkiem zerknąłem w lewo. Dwoje tłustych dzieciaków
stało na brzegu trawnika ze swoimi rowerkami, z palcami
wysmarowanymi czekoladą, i przyglądało nam się poważnie. - Żaden
problem, staruszku - mruknąłem. - Przywiozę ci ją. - Tylko jeśli
chcesz, Dennis - odparł. - Robi się późno.
- Nie ma sprawy.
- Psze pana... - odezwał się chłopiec, zlizując z palców
czekoladę. - Czego chcesz? - zapytał Arnie.
- Mamusia mówi, że tem mochód jest be.
- Właśnie - zawtórowała mu dziewczynka. - Be i kaku.
- Be i kaku... - powtórzył Arnie. - To bardzo interesujące
spostrzeżenie. Czy wasza mama jest może filozofem? - Nie - odparł
chłopiec. - Ona jest Koziorożec. Ja jestem Waga, a moja
siostra... - Wrócę najszybciej, jak będę mógł - powiedziałem
niezręcznie. - Jasne.
- Tylko się nie denerwuj.
- Bez obawy, nikogo nie pobiję.
Pobiegłem truchtem do samochodu. Wskakując za kierownicę
usłyszałem jeszcze, jak dziewczynka pyta głośno mojego
przyjaciela: - Psze pana, a dlaczego pan ma taką brzydką buzię?

Przejechałem półtorej mili do John Kennedy Drive, a więc
znalazłem się w okolicy, która według mojej matki, urodzonej i
wychowanej w Libertyville, znajdowała się w latach
poprzedzających bezpośrednio śmierć Kennedy'ego w centrum
najbardziej atrakcyjnych terenów mieszkalnych naszego miasta.
Zdaje się, że nadanie temu odcinkowi szosy imienia zamordowanego
prezydenta przyniosło okolicy pecha, gdyż poczynając od pierwszej
połowy lat sześćdziesiątych następowała coraz szybsza
degeneracja, aż wreszcie osiedle zamieniło się w mało
interesujące przedmieście. Było tu kino dla zmotoryzowanych, bar
McDonalda, Burger King, kawiarnia, dwudziestotorowa kręgielnia
oraz osiem albo dziesięć stacji benzynowych, jako że John Kennedy
Drive prowadzi do Autostrady Pensylwańskiej. Kupno opony dla
Arniego nie wydawało mi się niczym trudnym, lecz dwie pierwsze
stacje, do których podjechałem, należały do tych w pełni
zautomatyzowanych, na których nawet nie sprzedają oleju; jest tam
tylko benzyna i średnio niedorozwinięta dziewczyna siedząca w
budce z kuloodpornymi szybami przy komputerowym monitorze,
czytająca "National Enquirer" i żująca gumę tak wielką, że
udławiłby się nią każdy muł. Trzecia należała do Texaco i
sprzedawali w niej opony. Mogłem tam wreszcie zakupić gumę do
plymoutha (wtedy jeszcze nie potrafiłem myśleć o tym samochodzie
jako o Christine ani nawet nie zacząłem go traktować jako "ją")
za jedyne dwadzieścia osiem pięćdziesiąt plus podatek, ale
obsługę stanowił zaledwie jeden człowiek, który musiał założyć
oponę na obręcz, jednocześnie obsługując przyjeżdżających po
paliwo klientów. Operacja ta zajęła w sumie ponad czterdzieści
pięć minut. Zaproponowałem mu, że zastąpię go na chwilę przy
dystrybutorze, lecz on odparł, że szef zabiłby go, gdyby
przypadkiem to zobaczył. Kiedy wreszcie wrzuciłem koło do
bagażnika i zapłaciłem facetowi dwa dolary za fatygę, wczesny
wieczór zamienił się w późny, jasne światło zaś w gasnący
purpurowy poblask. Cienie stały się długie i gęste, jadąc zaś
powoli z powrotem widziałem ostatnie promienie słońca padające
niemal poziomo na zaśmieconą przestrzeń między kawiarnią Arby'ego
a kręgielnią. Ten blask w kolorze płynnego złota był piękny, a
zarazem w jakiś dziwny sposób przerażający. Niespodziewanie
ogarnęła mnie potworna panika, podchodząc mi do gardła piekącą
falą. Był to pierwszy raz w tym roku - w tym długim, niezwykłym
roku - kiedy doznałem takiego uczucia, ale bynajmniej nie
ostatni. Mimo to trudno mi je wyjaśnić, czy nawet zdefiniować.
Na pewno miało jakiś związek ze świadomością, że jest 11 sierpnia
1978 i że już za miesiąc rozpocznę ostatni rok nauki w szkole,
co oznaczało koniec długiego spokojnego okresu mego życia.
Dotarło do mnie, że muszę już zacząć się szykować na spotkanie
z dorosłością; po raz pierwszy zrozumiałem to w pięknym, lecz
sprawiającym wrażenie ogromnie starego, poblasku zachodzącego
słońca zalewającym teren między kręgielnią a budynkiem kawiarni.
Mam wrażenie, iż w tej samej chwili zrozumiałem, że najbardziej
przerażające w procesie dorastania jest to, że przestaje się
przymierzać coraz to nowe maski życia, a zaczyna wypróbowywać
zupełnie inne. Jeśli będąc dziećmi uczymy się żyć, to będąc
dorosłymi uczymy się umierać. Niemiłe uczucie szybko minęło,
pozostawiając mnie jednak roztrzęsionego i ogarniętego
melancholią, a więc w stanie ducha w niczym przypominającym
mojego zwykłego samopoczucia. Skręcając ponownie w Basin  Drive
przestałem zajmować  się problemami Arniego, usiłując stawić
czoło własnym; rozmyślania o dorosłości zaprowadziły mnie
oczywiście nad brzeg gigantycznych i budzących niepokój (a
przynajmniej sprawiających na mnie takie wrażenie) otchłani
oznaczających studia, konieczność wyjazdu z domu i perspektywę
walki o miejsce w drużynie nie z dziesięcioma lub dwunastoma,
lecz z pięćdziesięcioma albo sześćdziesięcioma konkurentami.
Powiecie może: wielka sprawa, Dennis, miliard czerwonych
Chińczyków dokładnie gówno obchodzi, czy uda ci się
zakwalifikować do drużyny uniwersyteckiej już na pierwszym roku.
Zgoda. Chcę tylko powiedzieć, że te wszystkie sprawy właśnie
wtedy po raz pierwszy nabrały dla mnie zupełnie realnych
kształtów... i bardzo niepokojących. Umysł czasem zabiera
człowieka na takie wycieczki, niezależnie od tego, czy ma się
ochotę mu towarzyszyć, czy nie. Humor wcale mi się nie poprawił,
kiedy zobaczyłem, że mąż królowej tanecznego kroku wrócił do domu
i że on i Arnie stoją niemal nos w nos, gotowi w każdej chwili
puścić w ruch pięści. Bachory w dalszym ciągu sterczały okrakiem
nad swymi rowerkami przenosząc spojrzenia z Arniego na tatusia
i z powrotem, niczym widzowie obserwujący jakiś apokaliptyczny
mecz tenisowy, po którym sędzia główny radośnie zastrzeli
pokonanego. Zdawały się czekać na tę wspaniałą chwilę, kiedy
tatuś rozpłaszczy mego chuderlawego przyjaciela na ziemi i
zacznie metodycznie wdeptywać go w glebę. Zahamowałem raptownie,
wyskoczyłem z samochodu i podbiegłem do nich. - Dosyć mam już
gadania! - ryczał tatuś. - Powtarzam ci, że masz to natychmiast
zabrać, i koniec! Miał wielki rozpłaszczony nos pokryty siecią
nabrzmiałych żył, policzki koloru świeżo wypalonej cegły i gruby,
nabiegły krwią kark wystający z rozpiętego kołnierzyka roboczej
koszuli. - Nie będę jechał na obręczy - odpowiedział Arnie. - Już
to panu mówiłem. Pan też by tego nie zrobił, gdyby to był pański
samochód. - Zaraz sam się przejedziesz na obręczy, panie śliczny
- warknął tatuś, zapewne pragnąc zademonstrować dzieciom, w jaki
sposób Mocni Ludzie rozwiązują swoje problemy w Prawdziwym
Świecie. - Nie będziesz parkował tej kupy złomu przed moim domem.
Nie wnerwiaj mnie, szczeniaku, bo zaraz ci się dostanie! - Nikomu
nic się nie dostanie - wtrąciłem się. - Niech pan da nam chwilę
czasu. Arnie skierował na mnie przepełnione wdzięcznością
spojrzenie i dopiero wtedy zobaczyłem, jak bardzo był przerażony.
Zdawał sobie doskonale sprawę z tego, że jest w nim coś - jeden
Bóg raczy wiedzieć co - wywołującego w określonym typie facetów
pragnienie stłuczenia go na kwaśne jabłko. Musiał być pewien, że
czeka go to znowu, lecz tym razem nie cofnął się ani o krok.
Mężczyzna spojrzał na mnie.
- Jeszcze jeden - stwierdził takim tonem, jakby dziwił się, że
na świecie może być aż tylu kretynów. - Chcecie oberwać we dwóch?
Chcecie obaj dostać? Możecie mi wierzyć, dam sobie radę. Tak,
znałem ten gatunek. Gdyby był o dziesięć lat młodszy, znajdowałby
się z pewnością wśród chłopaków uważających za znakomity kawał
wytrącenie Arniemu książek z rąk, kiedy śpieszył się do klasy,
lub wrzucenie go w ubraniu pod prysznic po lekcji wf. Oni nigdy
się nie zmieniają, tylko starzeją i dostają raka płuc od palenia
zbyt wielu papierosów albo umierają w wieku pięćdziesięciu trzech
lat na zator mózgu. - Nie, nie chcemy oberwać - powiedziałem. -
Na litość boską, przecież on tylko złapał gumę! Panu nigdy się
to nie zdarzyło? - Ralph, niech oni się stąd natychmiast wynoszą!
Tłusta żona wyszła na ganek. Miała wysoki, podekscytowany glos.
Oto działo się coś ciekawszego od programu Phila Donahue.
Sąsiedzi wyszli przed domy, żeby zobaczyć, o co chodzi, a ja
pomyślałem ze znużeniem, że nawet jeśli jeszcze nikt nie wezwał
glin, to ktoś na pewno lada chwila to uczyni. - Nie, nigdy nie
złapałem gumy i nie trzymałem przez trzy godziny przed niczyim
domem takiej przerdzewiałej kupy złomu - odparł głośno Ralph,
szczerząc groźnie zęby. W gasnących promieniach słońca widziałem
na nich błyszczące kropelki śliny. - Jeszcze nawet nie minęła
godzina - zauważyłem spokojnie. - Nie bądź taki mądry, chłoptasiu
- warknął Ralph. - Nie obchodzi mnie, co masz do powiedzenia. Nie
lubię takich jak wy. Ciężko haruję, żeby zarobić na życie, wracam
zmęczony do domu i nie mam czasu na dyskusje. Macie to stąd
natychmiast zabrać, zrozumiano? - Przywiozłem zapasowe koło -
powiedziałem. - Gdyby pozwolił nam pan je założyć... - I gdyby
miał pan choć odrobinę zwykłej przyzwoitości... - wtrącił Arnie.
To prawie załatwiło sprawę. Jeśli istniała jakaś kwestia, której
nasz rozmówca nie miał najmniejszej ochoty roztrząsać w obecności
dzieci, to była nią jego zwykła przyzwoitość. Zamachnął się na
Arniego. Nie wiem, czym by się to wszystko skończyło - być może
Arnie wylądowałby w areszcie, a jego cenny pojazd na policyjnym
parkingu - gdyby nie udało mi się wykonać błyskawicznego ruchu
i chwycić Ralpha za przegub. W gęstniejącym mroku zabrzmiało to
jak ciche klaśnięcie. Tłusta dziewczynka wybuchła płaczem.
Tłusty chłopiec aż przysiadł na swoim rowerku z dolną szczęką
zwisającą niemal do piersi. Arnie, który przemykał niczym zjawa
przez najbardziej niebezpieczne miejsca w szkole, tym razem nawet
nie drgnął. Wyglądało na to, że wręcz chce zostać uderzony. Ralph
skierował na mnie wściekłe spojrzenie wytrzeszczonych oczu. -
Dobra, gówniarzu! - wycharczał. - Ty pierwszy.
Wzmocniłem nacisk na jego rękę.
- Daj spokój, człowieku - powiedziałem półgłosem. - Mówię ci, w
kufrze mam zapas. Potrzebujemy pięciu minut, żeby zmienić koło
i zniknąć. Proszę... Nacisk jego ręki stopniowo zelżał. Zerknął
na swoje dzieci - dziewczynka nadal pochlipywała, a chłopiec
wpatrywał się w nas z rozdziawionymi ustami - i podjął decyzję. -
 Pięć minut - zgodził się. - Masz cholerne szczęście, że nie
wezwałem policji - dodał, patrząc na Arniego. - Ten złom nie jest
dopuszczony do ruchu, a w dodatku nie ma tablic rejestracyjnych.
Spodziewałem się, że Arnie odpowie coś, co jeszcze bardziej
zaogni konflikt, ale okazało się, że jednak pozostała mu odrobina
rozsądku. - Dziękuję - bąknął. - Przepraszam, jeśli się uniosłem.
Ralph chrząknął coś niewyraźnie, kilkoma gwałtownymi ruchami
wepchnął sobie koszulę w spodnie, po czym przeniósł spojrzenie
na dzieci. - Do domu! - ryknął. - Co tu robicie? Mam wam zaraz
przyłupić? Boże, co za onomatopeiczna rodzina! Może lepiej nie
przyłupuj im, tatuśku, bo jeszcze zrobią w majtki be-kaku.
Dzieciaki uciekły do matki, zostawiając rowerki na trawniku. -
Pięć minut - powtórzył Ralph, patrząc na nas złowróżbnym
wzrokiem. Później wieczorem, kiedy chłopcy przyjdą do niego na
piwo, opowie im, w jaki sposób przyczynił się do ochrony zdrowej
części społeczeństwa przed pokoleniem seksu i narkotyków. "Tak
jest, panowie, kazałem im zabrać sprzed chałupy tę kupę złomu,
zanim im nie przyłupię, i mówię wam, ruszali się tak, jakby
zaczęło im się palić pod butami i przypiekać w tyłki". A potem
zapali lucky strike'a. Albo camela. Wsadziliśmy podnośnik pod
zderzak, lecz Arnie zdążył zaledwie trzy razy poruszyć lewarkiem,
kiedy rozległ się suchy trzask i lewarek pękł na dwie części,
rozsiewając na jezdni drobinki rdzy. Arnie spojrzał na mnie
smutnym, żałosnym wzrokiem. - Nie przejmuj się - powiedziałem. -
 Weźmiemy mój.
Robiło się coraz ciemniej. Po konfrontacji z Wielkim Cwaniakiem
z Basin Drive 119 serce wciąż jeszcze biło mi szybciej niż
zazwyczaj, W ustach zaś czułem kwaśny posmak. - Przepraszam cię,
Dennis - wyszeptał Arnie. - Więcej nie będę cię w to mieszał. -
Daj spokój. Lepiej bierzmy się za to koło.
Wsadziliśmy pod plymoutha mój podnośnik (przez kilka okropnych
sekund miałem wrażenie, że tylny zderzak lada chwila oderwie się
od karoserii z okropnym jękiem dartego metalu), zdjęliśmy koło,
założyliśmy nowe, przykręciliśmy lekko śruby i opuściliśmy
samochód. Widząc go stojącego z powrotem na jezdni odczułem
wielką ulgę; sposób, w jaki wygiął się przerdzewiały zderzak, po
prostu mnie przeraził. - No dobra - powiedział Arnie, dokręcając
śruby i nakładając na koło stary, pogięty kołpak. Kiedy tak
stałem, spoglądając na plymoutha, nagle ogarnęło mnie znowu to
samo uczucie, którego doznałem w garażu LeBaya. Wytrzeszczyłem
oczy na nową oponę, która była tego przyczyną. Wciąż jeszcze
miała na sobie delikatne gumowe kolce i znaki wykonane żółtą
kredą podczas pośpiesznego wyważania koła na stacji benzynowej.
Zadrżałem lekko... Nie, na pewno nie uda mi się przekazać tego
dziwacznego wrażenia. Wydawało mi się, że widzę węża gotowego w
każdej chwili zrzucić starą skórę i że część tej skóry już
odpadła, odsłaniając ukrytą pod spodem błyszczącą świeżość. Ralph
gapił się na nas z ganku. W jednej ręce trzymał ociekającego
tłuszczem hamburgera, w drugiej zaś ściskał puszkę piwa. -
Przystojniak z niego, co nie? - mruknąłem do Arniego, wrzucając
do bagażnika plymoutha zepsuty podnośnik. - Prawdziwy Robert
Deadford - odparł Arnie i to załatwiło sprawę: obaj zaczęliśmy
chichotać jak szaleni, tak jak to się często dzieje, kiedy opada
z nas długotrwałe napięcie. Arnie cisnął do kufra starą oponę,
po czym zaczął dosłownie zwijać się ze śmiechu, przyciskając
dłonie do twarzy. Wyglądał jak dzieciak przyłapany na podjadaniu
konfitur, który usiłuje zasłonić wymazane usta. Kiedy o tym
pomyślałem, nie wytrzymałem i parsknąłem na głos. - Z czego się
śmiejecie, szczeniaki?! - ryknął Ralph, ruszając w dół po
schodkach. - Chcecie, żeby te wasze uśmiechy przeszły wam na tył
głowy? Zaraz wam pokażę, jak to się robi! - Zmywamy się stąd,
szybko! - rzuciłem do Arniego i pomknąłem do swojego dustera.
Teraz nie było już mowy o powstrzymaniu śmiechu, który wylewał
się ze mnie bez chwili przerwy. Wskoczyłem za kierownicę i wciąż
rechocząc jak opętany uruchomiłem silnik. Stojący przede mną
plymouth zapalił z ogłuszającym rykiem, posyłając w powietrze
chmurę niebieskiego dymu. Nawet przez ten hałas docierał do mnie
wysoki, przeraźliwy śmiech Arniego, zbliżający się niebezpiecznie
do krawędzi histerii. Ralph pędził przez trawnik, wciąż ściskając
w dłoniach tłustego hamburgera i puszkę piwa. - Z czego się
śmiejecie, palanty?!
- Z ciebie, matole! - wykrzyknął triumfalnie Arnie i ruszył przy
wtórze ogłuszających detonacji. Wcisnąłem raptownie pedał gazu
i szarpnąłem kierownicą, by ominąć Ralpha, gnającego ku mnie z
żądzą mordu w oczach. Wciąż jeszcze się śmiałem, ale to nie był
już zdrowy śmiech, o ile kiedykolwiek nim był, tylko chrapliwy,
zadyszany odgłos bardzo podobny do krzyku. - Zabiję was, palanty!
- ryknął Ralph.
Ponownie wdepnąłem pedał gazu, tym razem o mało nie wjeżdżając
Arniemu w bagażnik. - Każ się wypchać! - wrzasnąłem w odpowiedzi
i pokazałem Ralphowi wystawiony w górę palec. Został za nami.
Przez chwilę usiłował nas gonić, biegnąc po chodniku, a potem
zatrzymał się, dysząc z trudem i miotając za nami obelgi. - Co
za cholerny dzień - powiedziałem na głos i aż się przestraszyłem
roztrzęsionego, płaczliwego brzmienia mego głosu. Znowu miałem
w ustach ten sam kwaśny posmak. - Co za cholerny pieprzony dzień.

Stojący przy Hampton Street Garaż Darnella był długą budowlą o
zardzewiałych ścianach z blachy falistej i również zardzewiałym
dachu wykonanym z tego samego materiału. Od frontu wisiał
niechlujny szyld z napisem: ZAOSZCZĘDŹ TROCHĘ PIENIĘDZY! TWOJE
UMIEJĘTNOŚCI, NASZE NARZĘDZIA! A niżej, nieco mniejszymi
literami: Wynajem miejsc parkingowych na tydzień, miesiąc lub
rok. Za garażem rozciągało się złomowisko. Zajmowało cały kwartał
i było otoczone półtorametrowej wysokości płotem z tej samej
blachy falistej, co stanowiło apatyczny ukłon Darnella w stronę
Rady Planowania Przestrzennego Miasta. Nie znaczy to wcale, że
istniały choćby najmniejsze szanse na to, żeby Rada dobrała się
Darnellowi do skóry, i to nie tylko dlatego, że dwóch spośród jej
trzech członków było jego przyjaciółmi. Will Darnell znał w
Libertyville wszystkich, którzy się liczyli. Należał do ludzi
poruszających się bezszelestnie za kulisami, jakich można spotkać
niemal w każdym niewielkim miasteczku. Słyszałem pogłoski, jakoby
maczał palce w kwitnącym w naszych szkołach średnich handlu
narkotykami oraz że utrzymuje kontakty z ważnymi osobistościami
świata przestępczego w Pittsburghu i Filadelfii. Nie wierzyłem
w te plotki - w każdym razie wydawało mi się, że nie wierzę - ale
wiedziałem, że jeśli potrzebowałeś na Czwartego Lipca petard,
sztucznych ogni albo rakiet, mogłeś je kupić właśnie u Willa
Darnella. Słyszałem także od ojca, że dwanaście lat temu, kiedy
byłem zaledwie pięcioletnim brzdącem, Will stanął przed sądem
jako jeden z głównych oskarżonych w procesie gangu kontrolującego
handel skradzionymi samochodami na terenie rozciągającym się od
Nowego Jorku po Bangor w stanie Maine. Ostatecznie zarzuty
zostały oddalone, lecz mój tato był całkowicie pewien, że Darnell
siedzi po uszy w wielu innych nielegalnych przedsięwzięciach,
poczynając od porywania ciężarówek, na podrabianiu antyków
kończąc. "Najlepiej trzymać się od tego miejsca z daleka, Dennis"
- powiedział mi ojciec rok temu, wkrótce po tym, jak kupiłem
swojego pierwszego grata i zainwestowałem dwadzieścia dolarów w
wynajęcie jednego ze stanowisk w Garażu Darnella, by samodzielnie
wymienić gaźnik, co ostatecznie zakończyło się całkowitym
niepowodzeniem. "Najlepiej trzymać się od tego miejsca z
daleka"... A mimo to jechałem tam o zmroku za moim przyjacielem
Arniem, widząc na niebie wspomnienie minionego dnia w postaci
ciemnokrwistego zabarwienia nad zachodnim horyzontem. W blasku
reflektorów dostrzegłem wystarczająco dużo porozrzucanych części,
wraków i przeróżnych śmieci, żeby poczuć się jeszcze bardziej
przygnębionym i zmęczonym niż do tej pory. Uświadomiłem sobie,
że nie zadzwoniłem do domu i że rodzice pewnie zachodzą w głowę,
gdzie, do diabła, mogłem się podziać. Arnie podjechał do wielkich
drzwi z tabliczką "Proszę zatrąbić". Przez znajdujące się obok,
zarośnięte brudem okienko sączyło się przyćmione światło - ktoś
jednak był wewnątrz; z najwyższym trudem powstrzymałem się, żeby
wychylić się przez okno i powiedzieć Arniemu, by na tę noc
zostawił samochód przed moim domem. Wyobraziłem sobie, jak
wchodzimy do środka i zastajemy Willa Darnella i jego kompanów
dokonujących przeglądu skradzionych telewizorów lub
przemalowujących transport ukradzionych cadillaców. Twardzi
Chłopcy przybyli do Libertyville. Arnie siedział za kierownicą
nie trąbiąc ani nie wykonując żadnego ruchu; miałem już pójść i
zapytać go, o co chodzi, kiedy nagle wysiadł z samochodu i
podszedł do mnie. Nawet w gęstniejącej ciemności bez trudu
dostrzegłem, jak bardzo jest zażenowany. - Czy mógłbyś zatrąbić
za mnie, Dennis? - zapytał pokornie. - Zdaje się, że klakson
Christine nie działa. - Jasne.
- Dzięki.
Trąbnąłem dwa razy i po chwili wielkie drzwi powędrowały z
klekotem w górę. Ujrzeliśmy Willa Darnella we własnej osobie, z
brzuszyskiem przelewającym się nad paskiem spodni. Machnął
niecierpliwie na Arniego, żeby wjechał do środka. Wykręciłem,
zaparkowałem samochód przodem do wyjazdu i również wszedłem do
garażu. Wnętrze było obszerne, przypominające ogromną kryptę, i
niesamowicie ciche u schyłku dnia. Wzdłuż obu ścian ciągnęło się
sześćdziesiąt stanowisk naprawczych, każde wyposażone w
przynitowaną do podłogi skrzynię z narzędziami dla
majsterkowiczów, którzy mieli rozpadające się samochody,
natomiast nie mieli narzędzi. Pod wysokim sufitem krzyżowały się
nagie, kojarzące się z rusztowaniem, pręty. Wszędzie było mnóstwo
napisów: PO SKOŃCZENIU PRACY ZGŁOŚ NARZĘDZIA DO PRZEGLĄDU,
PODNOŚNIK TRZEBA ZAMAWIAĆ Z WYPRZEDZENIEM, SCHEMATY I PORADNIKI
WYŁĄCZNIE DO WGLĄDU, ZABRANIA SIĘ KLĄĆ I BLUŻNIĆ. Wisiało ich tam
jeszcze znacznie więcej; gdziekolwiek spojrzałeś, jeden z nich
zawsze musiał rzucić ci się w oczy. Will Darnell uwielbiał
napisy. - Boks dwudziesty! - ryknął Darnell do Arniego swoim
zirytowanym, astmatycznym głosem. - Zaprowadź go tam i wyłącz,
zanim wszyscy się tu podusimy! To "wszyscy" odnosiło się do grupy
mężczyzn siedzących w odległym kącie przy potężnych rozmiarów
stole zagraconym chipsami, kartami do gry i butelkami z piwem.
Wszyscy przyglądali się nowemu nabytkowi Arniego z różnym
natężeniem odrazy lub rozbawienia. Arnie podjechał do stanowiska
numer dwadzieścia, wprowadził tam Christine i wyłączył silnik.
W obszernym, kojarzącym się z jaskinią wnętrzu unosiły się obłoki
niebieskich spalin. Darnell odwrócił się do mnie. Miał na sobie
przypominającą żagiel białą koszulę i spodnie w kolorze khaki.
Fałdy tłuszczu otaczały jego kark i wisiały mu pod brodą. - Jeśli
to ty sprzedałeś mu tę kupę gówna, to powinieneś się cholernie
wstydzić - powiedział tym samym astmatycznym głosem. - Nie
sprzedałem mu tego. - Z jakiejś absurdalnej przyczyny zacząłem
usprawiedliwiać się przed tym połciem tłuszczu tak, jakby był
moim ojcem. - Próbowałem nawet wybić mu to z głowy. - Chyba za
słabo się starałeś.
Ruszył w kierunku boksu numer dwadzieścia, gdzie Arnie właśnie
wysiadał ze swego samochodu. Kiedy trzasnął drzwiami, na posadzkę
posypał się deszcz rdzy. Pomimo astmy Darnell poruszał się niemal
jak kobieta, z wdziękiem kogoś, kto jest gruby już od bardzo
dawna i widzi przed sobą jeszcze wiele lat otyłości. Zaczął drzeć
się na Arniego, jeszcze zanim tamten zdążył na niego choćby
spojrzeć. Przypuszczam, że Willa Darnella można było określić
jako człowieka, który nie pozwolił się pokonać swoim słabościom.
Tak samo jak dzieciaki w szkolnej palarni, jak Ralph na Basin
Drive, jak Buddy Repperton (obawiam się, że wkrótce dojdziemy
także do niego), poczuł do Arniego natychmiastową niechęć, a
raczej wręcz nienawiść. - Słuchaj no, ostatni raz pozwoliłem ci
wjechać tutaj tym zasranym gratem bez węża na rurze wydechowej! -
 ryknął. - Jak cię jeszcze raz na tym przyłapię, natychmiast stąd
wylecisz, rozumiesz? - Tak. - Arnie wyglądał na małego,
zmęczonego i pokonanego. Resztki tajemniczej energii, która
towarzyszyła mu do tej chwili, zniknęły bez śladu. Bolało mnie
serce, kiedy widziałem go w takim stanie. - Ja... Było to
wszystko, co pozwolił mu powiedzieć Darnell.
- Jak chcesz go wypożyczyć, płacisz dwa pięćdziesiąt za godzinę,
ale musisz wcześniej to zgłosić. Powiem ci coś jeszcze, młody
przyjacielu, i mam nadzieję, że weźmiesz to sobie głęboko do
serca: nie daję się nabierać takim szczeniakom jak wy. Ta buda
jest dla ludzi, którzy muszą mieć wozy na chodzie, żeby zarobić
na chleb dla rodziny, nie dla bogatych gówniarzy szpanujących
przed dziewczynami. Poza tym tu się nie pali. Jak chcesz się
sztachnąć, możesz wyjść na dwór. - Ja nie pa...
- Nie przerywaj mi, synu. Nie przerywaj mi i nie staraj się być
cwany. Darnell stał teraz dokładnie naprzeciwko Arniego. Będąc
zarówno wyższym, jak i szerszym, przesłaniał całkowicie mojego
przyjaciela. Znowu ogarnęła mnie złość. Niemal słyszałem, jak
moje ciało jęczy żałośnie, rozkołysane na huśtawce emocji, które
zaczęły się wtedy, kiedy zajechaliśmy pod dom LeBaya i
zobaczyliśmy na trawniku puste miejsce po tym przeklętym
samochodzie. Dzieci i młodzież należą do klas uciskanych; po
kilku latach każdy z nas potrafi wobec takich typów jak Will
Darnell zastosować metodę polecaną w "Chacie wuja Toma": "Tak,
proszę pana, nie, proszę pana, ma pan rację, proszę pana". Boże,
ale tym razem ten typek trochę przesadzał. Nagle chwyciłem go za
ramię.
- Proszę pana...
Odwrócił się do mnie gwałtownie. Przekonałem się po raz kolejny,
że im bardziej nie lubię jakiegoś dorosłego, tym łatwiej mi
zwracać się do niego "proszę pana". - Czego?
- Tamci ludzie palą. Może powie im pan, żeby przestali?
Wskazałem siedzących w kącie mężczyzn. Przed chwilą skończyło się
nowe rozdanie i nad stołem wisiała chmura papierosowego dymu.
Darnell spojrzał na nich, a potem znowu na mnie. Miał bardzo
poważną twarz. - Chcesz pomóc swojemu kolesiowi, żeby stąd
szybciej wyleciał? - Nie, proszę pana.
- W takim razie zamknij jadaczkę.
Darnell położył mięsiste dłonie na szerokich, dobrze wypchanych
biodrach i odwrócił się z powrotem do Arniego. - Potrafię poznać
pętaka, jak tylko go zobaczę, i wydaje mi się, że właśnie teraz
na takiego patrzę - powiedział. - Jesteś tu na próbę, chłoptasiu.
Podpadnij mi choć raz, to natychmiast wywalę cię na zbity łeb,
bez względu na to, za jaki czas zapłaciłeś z góry. Tępa
wściekłość wypełzła mi z żołądka i dotarła do głowy, powodując
pulsujący ból. W duchu błagałem Arniego, żeby powiedział temu
grubemu fiutowi, co może sobie zrobić z tymi groźbami. Oczywiście
zaraz potem do sporu włączyliby się kolesie Darnella i
najprawdopodobniej obaj zakończylibyśmy ten uroczy wieczór w
izbie przyjęć szpitala miejskiego, gdzie założono by nam na głowy
niezbędną liczbę szwów... Mimo to uważałem, że gra byłaby warta
świeczki. Arnie, powiedz mu, żeby wsadził to sobie w dupę, i
zmywajmy się stąd. Postaw mu się, Arnie. Nie pozwalaj mieszać się
z błotem. Nie bądź ofiarą, Arnie - skoro potrafiłeś postawić się
matce, potrafisz postawić się temu głupiemu durniowi. Tylko ten
jeden raz. Arnie przez długą chwilę stał w milczeniu z opuszczoną
głową, po czym powiedział: - Dobrze, proszę pana.
Słowa były tak ciche, że prawie niesłyszalne, on zaś sprawiał
wrażenie, jakby o mało się nimi nie zakrztusił. - Co
powiedziałeś?
Arnie podniósł głowę. Jego twarz była śmiertelnie blada, a oczy
pełne łez. Nie mogłem na to patrzeć. Ten widok sprawiał mi zbyt
wielki ból, więc odwróciłem się. Pokerzyści przerwali grę, by
obserwować rozwój wydarzeń przy stanowisku numer dwadzieścia. -
Powiedziałem: "Dobrze, proszę pana" - powtórzył Arnie drżącym
głosem. Wyglądało to tak, jakby właśnie podpisał jakieś okropne
wyznanie. Spojrzałem jeszcze raz na plymoutha rocznik 58
stojącego tu, w garażu, choć jego właściwe miejsce było na
złomowisku wraz z resztą przerdzewiałych wraków Darnella, i
znienawidziłem go do końca za to, co robił Arniemu. - Dobra,
zjeżdżajcie stąd - warknął Daraell. - Już zamknięte. Arnie ruszył
na oślep przed siebie i bez wątpienia wpadłby na stos starych
opon, gdybym w ostatniej chwili nie złapał go za ramię. Darnell
odszedł w drugą stronę, w kierunku stołu do gry w karty. Kiedy
tam dotarł, powiedział coś do kumpli swoim astmatycznym głosem,
a oni odpowiedzieli rykiem śmiechu. - Nic mi nie jest, Dennis -
powiedział Arnie, jakbym go o to pytał. Miał zaciśnięte zęby i
łapał powietrze gwałtownymi, płytkimi łykami. - Nic mi nie jest,
jedźmy już stąd. Nic mi nie jest. Cofnąłem rękę. Kiedy byliśmy
już przy drzwiach, Darnell wrzasnął za nami: - Tylko nie
przyprowadzaj tu swoich kumpli, bo wywalę cię na zbity pysk! -
I zostaw prochy w domu! - dodał jeden z karciarzy.
Arnie skurczył się jeszcze bardziej. Był moim przyjacielem, ale
w takich chwilach po prostu go nienawidziłem. Wyszliśmy w chłodną
ciemność. Drzwi opadły za nami z klekotem. W taki właśnie sposób
odstawiliśmy Christine do Garażu Darnella. Świetna zabawa, no
nie?


6. NA ZEWNĄTRZ

Kupiłem sobie wóz,
Wlałem paliwo super
I powiedziałem wszystkim
Niech mnie całują w kuper...

Glenn Frey

Wsiedliśmy do mojego samochodu i wyjechaliśmy na ulicę. Zrobiło
się już po dziewiątej. Jak ten czas leci, kiedy człowiek dobrze
się bawi! Na niebie wisiał księżyc w drugiej kwadrze, do spółki
z pomarańczowymi latarniami na ogromnym parkingu przy Monroeville
Mall przyćmiewając blask każdej gwiazdy, jaką można by zobaczyć
tej nocy. Minęliśmy w milczeniu pierwsze dwie lub trzy
przecznice, a potem Arnie nagle wybuchnął płaczem.
Przypuszczałem, że może do tego dojść, lecz przeraziła mnie
gwałtowność, z jaką to nastąpiło. Natychmiast zatrzymałem wóz
przy krawężniku. - Arnie...
Na tym skończyłem. Zrozumiałem, że będzie płakał dopóty, dopóki
sam nie przestanie. Łzy i szloch płynęły wartkim, gorzkim
strumieniem, nie napotykając żadnego oporu, gdyż Arnie zużył tego
wieczoru wszystkie zapasy powściągliwości. Początkowo wydawało
mi się, że to zwykła reakcja - sam czułem się podobnie, z tą
tylko różnicą, że moje doznania skoncentrowały się w głowie, w
wyniku czego bolała mnie jak przegniły ząb, oraz w żołądku, który
miałem ściśnięty jak pięść. Tak, w pierwszej chwili odniosłem
wrażenie, że to zwyczajne odreagowanie stresu, spontaniczne danie
upustu uczuciom - i być może początkowo tak było w istocie.
Jednak po minucie lub dwóch uświadomiłem sobie, że w grę wchodzi
coś znacznie głębszego. Poza tym wśród dźwięków, jakie z siebie
wydawał, zacząłem wychwytywać słowa - najpierw pojedyncze i
oderwane, potem coraz więcej. - Dorwę ich! - wykrzyknął przez
łzy. - Dorwę ich, tych cholernych sukinsynów, dorwę ich, Dennis!
Pożałują tego, gorzko pożałują, zeżrą wszystko do końca, zeżrą
to, ZEŻRĄ...! - Przestań! - wykrztusiłem, coraz bardziej
przerażony. - Arnie, przestań! Ale on nie chciał przestać. Zaczął
uderzać pięścią w wyściółkę tablicy rozdzielczej, pozostawiając
w niej wyraźne ślady. - Dorwę ich, Dennis! Zobaczysz, że to
zrobię!
W przyćmionym blasku księżyca i pobliskiej latarni jego twarz
sprawiała wrażenie wyniszczonej i jędzowatej. Wydał mi się wtedy
zupełnie obcy. Przebywał w tych lodowatych miejscach
wszechświata, które lubiący się dobrze zabawić Bóg rezerwuje dla
takich jak on. Nie znałem go. Nie chciałem go znać. Mogłem tylko
siedzieć bezsilnie i mieć nadzieję, że ten Arnie, którego dobrze
znałem, jednak wróci. Po pewnym czasie tak się istotnie stało.
Histeryczne słowa zamieniły się w łkanie. Nienawiść zniknęła,
pozostawiając po sobie jedynie płacz - głęboki i donośny.
Siedziałem za kierownicą mojego samochodu, nie bardzo wiedząc,
co począć, żałując, że nie jestem gdzie indziej, gdziekolwiek
indziej - na przykład u Toma McAna, przymierzając nowe buty albo
wypełniając czek w supermarkecie, albo stojąc z biegunką przed
płatną toaletą bez choćby centa w kieszeni. Boże, gdziekolwiek!
Wcale nie musiałoby to być Monte Carlo. A przede wszystkim
żałowałem, że nie jestem starszy. Ze obaj nie jesteśmy starsi.
Ale takie myślenie nie miało żadnego sensu. Wiedziałem, co muszę
zrobić. Niechętnie, z oporami, przesunąłem się na siedzeniu,
objąłem go ramieniem i przyciągnąłem do siebie. Czułem na piersi
jego gorącą twarz. Siedzieliśmy tak chyba przez pięć minut, po
czym odwiozłem go do domu i sam także wróciłem do siebie. Później
żaden z nas nie wspomniał o tym epizodzie. Nikt nie szedł wtedy
ulicą i nie zobaczył nas siedzących w zaparkowanym przy
krawężniku samochodzie. Przypuszczam, że wyglądaliśmy jak para
pedałów. Siedziałem bez ruchu, przyciskając go serdecznie do
piersi i zastanawiając się, jak doszło do tego, że byłem jedynym
przyjacielem Arniego Cunninghama. Możecie mi wierzyć, że akurat
wtedy wcale nie chciałem być jego przyjacielem. Jednak właśnie
wtedy uświadomiłem sobie także - choć na pewno nie do końca - że
od tej pory będzie miał jeszcze jednego przyjaciela - Christine.
Nie mogę powiedzieć, żeby wzbudziło to mój zachwyt, choć przez
cały ten długi dzień babraliśmy się razem w gównie właśnie z jej
powodu. - Nic ci nie jest, staruszku? - zapytałem, zatrzymując
dustera przed domem Arniego. Udało mu się uśmiechnąć.
- Wszystko w porządku. - Spojrzał na mnie ze smutkiem. - Wiesz,
chyba powinieneś zająć się jakąś inną działalnością charytatywną.
Fundusz Serca. Towarzystwo Przeciwrakowe. Cokolwiek. - Daj
spokój.
- Wiesz, co chcę przez to powiedzieć.
- Jeżeli chcesz przez to powiedzieć, że jesteś mazgaj, to nie
mówisz mi nic nowego. Zapaliło się światło na ganku i z domu
wybiegli Michael i Regina, prawdopodobnie po to, by przekonać
się, czy to my, czy też policja, która przyjechała zawiadomić ich
o tym, że ich jedyne dziecko zostało rozjechane na autostradzie.
- Arnold?! - zawołała Regina piskliwym głosem.
- Zmywaj się stąd, Dennis - mruknął Arnie ponownie się
uśmiechając, tym razem nieco szczerzej. - Nic ci po tym gównie. -
 Wysiadł z samochodu. - Cześć, mamo. Cześć, tato - powiedział z
należnym szacunkiem. - Gdzie byłeś? - zapytał Michael. -
Przestraszyłeś matkę, młody człowieku! Arnie miał rację: mogłem
się doskonale obejść bez sceny pojednania. Zerknąłem tylko raz
we wsteczne lusterko i zobaczyłem go stojącego na podjeździe,
samotnego i wystawionego na wszelkie ciosy, a potem tamci dwoje
wzięli go między siebie i poprowadzili do rodzinnego gniazda
wartości sześćdziesięciu tysięcy dolarów, bez wątpienia starając
się ze wszystkich sił wykorzystać umiejętności nabyte podczas
Kursu Efektywnego Rodzicielstwa lub czegoś w tym rodzaju.
Najgorsza w tym wszystkim była ta ich przeklęta racjonalność. To,
kim był, zawdzięczał w znacznej mierze właśnie im, lecz oni z
kolei byli zbyt skurwysyńsko racjonalni, żeby to zrozumieć.
Włączyłem radio na UKF-104, gdzie trwał Weekendowy Blok Muzyczny
i złapałem Boba Segera i Silver Bullet Band śpiewających "Still
the Same"2. Przypadkowe całkowite przeciwieństwo okazało się
ponad moje siły, więc przełączyłem się na transmisję z meczu
Kingsów. Filadelfijczycy przegrywali. To było w porządku.
Mieściło się w głównym nurcie wydarzeń.


7. ZŁE SNY

Prawdziwy ze mnie pędziwiatr, skarbie,
Nie dogonisz mnie za nic w świecie.
Tak, niezły ze mnie pędziwiatr, bracie,
Nie złapiesz mnie nigdy w życiu.
Chodź tu, pościgaj się ze mną,
A przekonasz się, co to znaczy.
Przygotuj się, skarbie! Cofnij się o krok!
Zaraz strzelę ci w oczy fontanną piachu.

Bo Diddley

Kiedy dotarłem do domu, tata i siostra siedzieli w kuchni
zajadając kanapki z syropem cukrowym. Natychmiast poczułem głód
i uświadomiłem sobie, że nie jadłem kolacji. - Gdzie byłeś,
mistrzu? - zapytała Elaine nie odrywając wzroku od któregoś ze
swoich pisemek. Zaczęła nazywać mnie mistrzem w ubiegłym roku,
kiedy odkryłem Bruce'a Springsteena i stałem się jego fanatykiem.
Chciała w ten sposób zaleźć mi za skórę. W wieku czternastu lat
Elaine zaczęła pozostawiać za sobą dzieciństwo, przeistaczając
się stopniowo w dojrzałą amerykańską piękność, którą w końcu się
stała - wysoką, ciemnowłosą i niebieskooką. Jednak wtedy, późnym
latem 1978 roku, stanowiła typowy przykład nastoletniego stadnego
zwierzątka. Zaczęła w wieku dziewięciu lat od Donny i Marie, dwa
lata później zadurzyła się bez reszty w Johnie Travolcie (pewnego
dnia popełniłem błąd nazywając go Johnem Revoltą, a ona podrapała
mnie tak dotkliwie, że o mało nie miałem zszywanego policzka -
myślę, że w pewnym sensie zasłużyłem sobie na to). Jako
dwunastolatka przerzuciła się na Shauna. Potem był jeszcze Andy
Gibb, a dopiero ostatnio zaczęła przejawiać groźniejsze gusta,
uwielbiając heavymetalowców w rodzaju Deep Purple i nową grupę
Styx. - Pomagałem Arniemu pozałatwiać wszystko z jego samochodem
- powiedziałem nie tyle do Ellie, co raczej do ojca. - Temu
wypierdkowi! - parsknęła, odwracając stronę.
Poczułem nagłe, niesamowicie silne pragnienie, żeby wyrwać jej
pismo z rąk, rozedrzeć na pół i cisnąć w twarz. Był to kolejny
dowód na to, jak nieprawdopodobnie stresujący był dla mnie
miniony dzień. Elaine wcale nie uważa Arniego za wypierdka, tylko
stara się wykorzystać każdą okazję, żeby wbić mi szpilę. Jednak
zdaje się, że w ciągu ostatnich kilku godzin musiałem wysłuchać
zbyt wielu obelg pod jego adresem. Na litość boską, przecież jego
łzy jeszcze nie wyschły mi na koszuli, a poza tym chyba sam
czułem się trochę jak wypierdek. - Co porabiają chłopcy z Kiss,
moja droga? - zapytałem słodkim głosem. - Pisałaś może ostatnio
jakieś miłosne listy do Erika Estrady? "Och, Erik, jestem gotowa
umrzeć dla ciebie! Dostaję rozległego zawału serca za każdym
razem, kiedy wyobrażę sobie twoje grube, tłuste usta przysysające
się do moich..." - Jesteś zwierzę - oświadczyła lodowatym tonem.
- Jesteś zwierzę, nic więcej. - Nic na to nie poradzę.
- Zgadza się.
Wzięła w jedną rękę pismo, w drugą kanapkę z syropem i
wymaszerowała do salonu. - Tylko nie zachlap podłogi, Elaine! -
ostrzegł ją tata, psując jej nieco efekt. Poszedłem do lodówki
i wygrzebałem z niej kanapkę z kiełbasą bolońską oraz znalazłem
pomidora, który nie wyglądał tak, jakby miał zamiar już dawno
przejść na emeryturę. Było tam także napoczęte opakowanie
topionych serków, lecz obrzydzenie, jakiego nabrałem do tego
paskudztwa w szkole podstawowej, jeszcze mnie nie opuściło.
Zdecydowałem się ponadto na szklankę mleka i zupę w puszce. -
Kupił go? - zapytał tata.
Mój ojciec pracuje jako doradca podatkowy dla H & R Blocków, a
także prowadzi niewielką działalność konsultacyjną na własną
rękę. W dawnych czasach był radcą prawnym jednego z największych
biur architektonicznych w Pittsburghu, ale dostał zawału serca
i musiał zrezygnować. Dobry z niego człowiek. - Tak, kupił.
- Nadal uważasz, że to grat?
- Jeszcze gorzej. Gdzie mama?
- Na swoich zajęciach.
Nasze oczy spotkały się na chwilę i obaj o mało nie parsknęliśmy
śmiechem. Natychmiast spojrzeliśmy w przeciwne strony, bardzo
zawstydzeni, lecz nawet uczucie wstydu niewiele nam pomogło. Moja
mama ma czterdzieści trzy lata i pracuje jako higienistka. Dość
długo nie wykonywała swojego zawodu, lecz po chorobie taty
wróciła do pracy. Cztery lata temu doszła do wniosku, że ma
talent pisarski. Zaczęła płodzić wiersze o kwiatach i opowiadania
o uroczych ludziach w jesieni życia. Od czasu do czasu
przerzucała się na drapieżny realizm i wtedy powstawała opowieść
o młodej dziewczynie, która postanowiła "wykorzystać okazję",
lecz w ostatniej chwili doszła do wniosku, że Lepiej Zachować To
Dla Męża. Tego lata zapisała się na warsztaty pisarskie na
Uniwersytecie Horlicks - jak pamiętacie, tam właśnie uczyli
Michael i Regina Cunninghamowie - i zaczęła gromadzić wszystkie
notatki i utwory w zeszycie, który zatytułowała "Szkice o Pięknie
i Miłości". Powiecie może (zresztą zupełnie słusznie), że nie ma
nic śmiesznego w kobiecie, która wychowała dzieci, zdobyła zawód,
a następnie postanowiła robić coś, co pomoże jej nieco rozszerzyć
horyzonty. Oczywiście, będziecie mieli całkowitą rację. Możecie
również powiedzieć, że ojciec i ja powinniśmy się wstydzić, że
jesteśmy tylko męskimi szowinistycznymi świniami chrząkającymi
w kuchni, i też będziecie mieli całkowitą rację. Nie mam
najmniejszego zamiaru twierdzić inaczej, choć pozwolę sobie tylko
zauważyć, że gdybyście musieli równie często jak my - i czasem
Elaine - wysłuchiwać czytanych na głos fragmentów "Szkiców o
Pięknie i Miłości", z pewnością zrozumielibyście przyczynę
naszego zachowania. Cóż, zawsze była i nadal jest wspaniałą mamą,
a przypuszczam, że dla mojego ojca także wspaniałą żoną - w
każdym razie nigdy nie słyszałem, żeby narzekał, i nigdy nie
znikał na całą noc z domu, żeby pić z kolegami; na nasze
usprawiedliwienie mogę powiedzieć tylko tyle, że ani razu nie
roześmialiśmy się jej w twarz. Wiem, że to niewiele, ale na pewno
więcej niż nic. Żaden z nas za nic w świecie nie sprawiłby jej
takiego bólu. Zasłoniłem sobie usta dłonią, usiłując powstrzymać
wydobywający się przez nie chichot, natomiast tata sprawiał
wrażenie, jakby zakrztusił się kanapką. Nie wiem, co mu akurat
przyszło na myśl, ale ja miałem jeszcze świeżo w pamięci ostatni
esej zatytułowany "Czy Jezus miał psa?" Biorąc pod uwagę
wszystko, co przydarzyło mi się tego dnia, było to już doprawdy
za dużo. Wyjąłem z szafki przy zlewozmywaku szklankę na mleko,
a kiedy odwróciłem się, ojciec zdołał już nad sobą zapanować.
Dzięki temu mogłem uczynić to samo. - Marnie wyglądałeś, kiedy
tu wszedłeś - powiedział. - Czy z Arniem wszystko w porządku? -
Jasne - odparłem, wlewając zupę do rondelka i stawiając go na
palniku. - Kupił sobie wóz, który jest kupą złomu, ale z nim
wszystko w porządku. Oczywiście była to nieprawda, lecz są pewne
sprawy, o których po prostu nie można opowiedzieć swojemu ojcu,
bez względu na to, jak znakomicie wypełnia wspaniałe amerykańskie
powołanie do ojcostwa. - Są tacy ludzie, którzy o wszystkim muszą
przekonać się na własnej skórze - powiedział. - Mam nadzieję, że
on też szybko się przekona. Wynajął u Darnella stanowisko za
dwadzieścia dolców tygodniowo, bo rodzice nie pozwolili mu
trzymać wozu przed domem. - Dwadzieścia tygodniowo? Za samo
stanowisko, czy i za narzędzia? - Samo stanowisko.
- To rozbój na prostej drodze!
- Zgadza się - potwierdziłem. Nie umknęło mojej uwagi, iż tata
nie poparł swego stwierdzenia propozycją, by Arnie przyprowadził
samochód do nas. - Partyjkę remika?
- Może być.
- Uszy do góry, Dennis. Nie dasz rady ciągle naprawiać czyichś
błędów. - Tak... Chyba tak.
Rozegraliśmy aż cztery partie, wszystkie wygrane przez niego.
Zawsze wygrywa, chyba że jest bardzo zmęczony albo wypił
wcześniej parę drinków. Nie mam nic przeciwko temu, bo w ten
sposób moje zwycięstwa nabierają większej wagi. Po pewnym czasie
zjawiła się mama; z przyciśniętym do piersi grubym zeszytem,
zaróżowionymi policzkami i błyszczącymi oczami wyglądała zbyt
młodo na to, żeby być moją mamą. Pocałowała ojca - nie tak jak
zwykle, od niechcenia, ale naprawdę - a ja nagle poczułem się
tak, jakbym powinien być zupełnie gdzie indziej. Ona także
zapytała o Arniego i jego samochód, co powoli stawało się
najczęściej poruszanym tematem w naszym domu. Poprzednio miejsce
to zajmował Sid, brat matki, który zbankrutował i poprosił ojca
o pożyczkę. Powtórzyłem swoją historię, po czym poszedłem na górę
do łóżka. Ledwo powłóczyłem nogami, a poza tym odniosłem
wrażenie, że mama i tata mają do załatwienia coś tylko we
dwoje... choć, jak z pewnością rozumiecie, były to sprawy,
których nigdy zbyt dokładnie nie roztrząsałem. Elaine leżała na
łóżku słuchając najnowszej listy przebojów. Poprosiłem ją, żeby
trochę ściszyła radio, bo idę spać. W odpowiedzi pokazała mi
język. Nie mogłem puścić jej tego płazem, więc zacząłem ją
łaskotać i robiłem to tak długo, aż zagroziła, że za chwilę się
porzyga. Odparłem na to, że proszę bardzo, może sobie rzygać,
przecież to jej łóżko, i połaskotałem ją jeszcze trochę. W końcu
przybrała wyraz twarzy mający oznaczać: "proszę cię, Dennis, nie
żartuj sobie ze mnie, bo to naprawdę bardzo ważne" i zapytała,
czy to prawda, że można zapalić pierdnięcie. Jedna z jej
przyjaciółek, Carolyn Shambliss, twierdziła, że można, ale
Carolyn kłamie przy każdej okazji, więc... Poradziłem jej, żeby
zapytała o to Miltona Dodda, swojego zapasionego chłopaka. Wtedy
wściekła się na serio, próbowała mnie uderzyć i zapytała:
"dlaczego ty zawsze musisz być taki okropny, Dennis?"
Odpowiedziałem jej więc, że owszem, można zapalić pierdnięcie,
ale żeby raczej tego nie próbowała, po czym uścisnąłem ją (odkąd
zaczęły jej rosnąć piersi, robiłem to coraz rzadziej, gdyż czułem
się wtedy trochę nieswojo - podobnie miała się rzecz z
łaskotaniem, szczerze mówiąc) i poszedłem spać. To nie był wcale
taki najgorszy dzień - pomyślałem zdejmując ubranie. Otaczają
mnie ludzie, którzy uważają mnie za ludzką istotę, podobnie jak
Arniego. Zaproszę go na jutro albo na niedzielę i poleniuchujemy
trochę, obejrzymy w telewizji mecz albo zagramy w jakąś
idiotyczną grę planszową i w ten sposób otrząśniemy się z resztek
niesamowitości. Znowu staniemy się normalni. Tak więc kładąc się
do łóżka miałem wszystko porządnie poukładane w głowie i
powinienem był natychmiast zasnąć, ale tak się wcale nie stało.
Dlatego, że to jednak nie było normalne, i ja doskonale o tym
wiedziałem. Kiedy coś się zaczyna dziać, czasem nie masz
najmniejszego pojęcia, co to właściwie jest. Silniki. To jeszcze
jeden charakterystyczny element związany z nastoletniością. Jest
całe mnóstwo silników, a pewnego dnia do twojej dłoni trafiają
kluczyki do jednego z nich i uruchamiasz go, choć nie masz
chrzanionego pojęcia, czym właściwie są ani co robią. Otrzymujesz
pewne wskazówki, ale to wszystko. Tak samo jest z prochami,
alkoholem i seksem, a czasem również z innymi rzeczami - pracą
wakacyjną, która budzi w tobie nowe zainteresowania, wycieczką,
jednym z przedmiotów w szkole. Silniki. Dostajesz kluczyki i parę
wskazówek i słyszysz: "Uruchom go i zobacz, co się będzie
działo". Czasem to, co się dzieje, wciągnie cię w dobre i
interesujące życie, a czasem wypchnie cię na autostradę,
prowadzącą prosto do piekła, i zostawi cię zmaltretowanego i
zakrwawionego na poboczu drogi. Silniki.
Duże silniki. Jak te 382, które montowano w starych samochodach.
Takich jak Christine. Leżałem w ciemności przewracając się z boku
na bok, aż wreszcie ściągnąłem i zmiętoliłem całe prześcieradło,
i myślałem o LeBayu mówiącym: "nazywa się Christine". W jakiś
sposób Arnie dał się na to złapać. Kiedy byliśmy mali, mieliśmy
najpierw trójkołowce, a potem normalne rowery ja zawsze nadawałem
swoim jakieś imiona, lecz Arnie nigdy tego nie robił. Uważał, że
imiona są dla psów, kotów i złotych rybek. To jednak było wtedy,
a teraz było teraz. Teraz nazywał swojego plymoutha Christine,
a co gorsza, nigdy nie mówił o nim "on" albo "to", tylko zawsze
"ona". Nie podobało mi się to, choć nie wiedziałem dlaczego.
Nawet mój własny ojciec podchodził do tego w taki sposób, jakby
Arnie nie kupił jakiegoś zardzewiałego wraka, tylko się ożenił.
Ale tak wcale nie było. Ani trochę. Naprawdę. "Zatrzymaj
samochód, Dennis. Cofnij... Chcę jej się przyjrzeć". Po prostu.
Żadnego zastanowienia, co było zupełnie niepodobne do Arniego,
który zawsze najpierw wszystko dokładnie rozważał - jego życie
uświadomiło mu aż nazbyt boleśnie, co się dzieje z facetami
takimi jak on, jeśli biorą się za coś z marszu albo robią coś
kierowani impulsem, tym razem jednak zachował się jak mężczyzna,
który spotyka tancerkę kabaretu, daje się wciągnąć przez wir
namiętności, a w poniedziałek rano budzi się z kacem i nową żoną
u boku. To była... cóż... miłość od pierwszego wejrzenia.
Nieważne, pomyślałem. Jutro zaczniemy wszystko od początku.
Spojrzymy na to z nowej perspektywy. Wreszcie zapadłem w sen. I
śniłem.

Jękliwe zawodzenie rozrusznika w ciemności.
Cisza.
Jeszcze raz.
Silnik zapalił, zgasł, znowu zapalił.
Silnik pracujący w ciemności.
Zapłonęły staromodne podwójne reflektory, przyszpilając mnie jak
żuka na szklanej powierzchni stołu blaskiem drogowych świateł.
Stałem w otwartych drzwiach garażu Rolanda D. LeBaya, a w środku
czaiła się Christine - zupełnie nowa Christine bez żadnego
wgięcia ani najmniejszego śladu rdzy. Czysta, nie skalana
przednia szyba miała na górze przyciemniony granatowy pas. Z
radia dobiegały głośne rytmiczne dźwięki "Susie-Q" śpiewanej
przez Dale'a Hawkinsa głosem z martwej epoki, lecz mimo to
tryskającym zatrważającą energią. Silnik mruczał groźnie przez
dwa wypełnione włóknem szklanym tłumiki. W jakiś sposób
wiedziałem, że samochód ma skrzynię biegów Hursta i świeżo
wymieniony olej Quaker State, krew życia koloru czystego
bursztynu. Nagle ożyły wycieraczki, co bardzo mnie zdziwiło,
ponieważ za kierownicą nie było nikogo, samochód był pusty.
Pojedźmy gdzieś, chłoptasiu. Pojedźmy gdzieś sobie.
Potrząsam głową. Nie chcę wsiąść. Boję się tam wejść. Nie chcę
nigdzie jechać. Niespodziewanie silnik wspina się na wysokie
obroty i przycicha, wspina się i przycicha... Wydaje wygłodniały,
przerażający odgłos, a za każdym razem, kiedy ryczy głośno,
Christine szarpie się i przesuwa odrobinę do przodu, jak zły pies
trzymany zbyt słabo na smyczy... a ja chcę się poruszyć... ale
moje stopy wydają się przybite gwoździami do popękanego betonu.
Ostatnia szansa, chłoptasiu.
Nim zdążyłem cokolwiek odpowiedzieć - lub nawet pomyśleć o
odpowiedzi - rozlega się okropny pisk opon ślizgających się na
betonie i Christine rzuca się na mnie z wyszczerzoną atrapą
przypominającą paszczę pełną chromowanych zębów, z reflektorami
świecącymi oślepiającym blaskiem...

Obudziłem się z krzykiem w martwej ciemności o drugiej nad ranem,
przerażony brzmieniem własnego głosu i dobiegającym z holu
tupotem bosych stóp. W dłoniach ściskałem kurczowo prześcieradło,
które udało mi się niemal wyciągnąć spod siebie. Byłem śliski od
potu. - Co to było?! - zawołała z przestrachem Ellie ze swojego
pokoju. Zapaliło się światło i w drzwiach stanęła mama w
króciutkiej koszuli nocnej odsłaniającej znacznie więcej, niż
pozwoliłaby jej właścicielka w każdej normalnej sytuacji, a tuż
za nią mój tata w szlafroku i niczym więcej. - Co się stało,
skarbie? - zapytała mama. Miała wielkie przerażone oczy. Nie
mogłem sobie przypomnieć, kiedy po raz ostatni nazwała mnie
skarbem... Gdy miałem czternaście lat? Dwanaście? Może dziesięć?
Nie wiem. - Dennis? - odezwał się tata.
Zaraz potem wcisnęła się między nich drżąca Elaine.
- Kładźcie się spać - powiedziałem. - Miałem tylko zły sen, to
wszystko. - O rety! - wykrztusiła Elaine z czymś w rodzaju
szacunku wywołanym zapewne niezwykłą porą i okolicznościami. -
To musiał być prawdziwy horror. Co to było, Dennis? - Przyśniło
mi się, że wyszłaś za mąż za Miltona Dodda i sprowadziliście się
do mnie. - Nie kpij ze swojej siostry, Dennis - skarciła mnie
mama. - Co to był za sen? - Nie pamiętam - skłamałem.
Nagle uświadomiłem sobie, że pościel jest rozbabrana i spod
kołdry wystaje kępka ciemnych włosów. Pośpiesznie doprowadziłem
się do jakiego takiego porządku, podczas gdy przez moją głowę
przelatywały nieprzyjemne myśli o nocnych polucjach i
masturbacji. Byłem całkowicie zdezorientowany. Przez jedną
okropną chwilę nie byłem nawet pewien, czy jestem duży czy mały -
 widziałem tylko ciemny, przerażający i zakrywający wszystko inne
obraz samochodu przesuwającego się ku mnie za każdym warknięciem
silnika, delikatnie drżącą maskę, atrapę przypominającą stalowe
zęby... Ostatnia szansa, chłoptasiu.
A potem poczułem na czole dotknięcie chłodnej i suchej dłoni
matki, badającej, czy nie mam gorączki. - Wszystko w porządku,
mamo - powiedziałem. - To nic takiego. Tylko zły sen. - Ale nie
pamiętasz co...
- Nie. Już zniknął.
- Przestraszyłam się - powiedziała i roześmiała się niepewnie. -
 Chyba nikt naprawdę nie wie, co to znaczy bać się, dopóki jego
dziecko nie zacznie nagle krzyczeć w nocy. - Gadka-szmatka -
mruknęła Elaine.
- Zmykaj do łóżka, mądralo - pogonił ją tata i klepnął lekko w
pośladek. Wyszła, nie sprawiając wrażenia zbytnio zachwyconej.
Może, kiedy już otrząsnęła się z początkowego strachu, miała
nadzieję, że dostanę ataku histerii? Miałaby wtedy o czym
opowiadać swoim koleżankom na lekcji wf. - Naprawdę wszystko w
porządku, Dennis? - zapytała mama. - Na pewno nic ci nie jest,
skarbie? Znowu to słowo, przywodzące na myśl wspomnienia o moich
podrapanych kolanach po upadku z huśtawki. Jej twarz nachylająca
się nad łóżkiem, kiedy leżałem w gorączce cierpiąc na przeróżne
dziecięce choroby - świnkę, odrę, szkarlatynę. Poczułem
absurdalną ochotę, żeby wybuchnąć płaczem, choć byłem od niej
wyższy o dwadzieścia centymetrów i ważyłem o piętnaście
kilogramów więcej. - Jasne.
- To dobrze. Nie gaś światła, to czasem pomaga.
Wreszcie, rzuciwszy ojcu pełne powątpiewania spojrzenie, wyszła
z pokoju. Miałem teraz nad czym się zastanawiać: czy moją matkę
kiedykolwiek dręczyły senne koszmary? Jest to chyba jedna z tych
myśli, jakie prawie nigdy nie przychodzą nam do głowy. Jeśli
nawet odpowiedź miała brzmieć "tak", to żaden z tych koszmarów
nie znalazł drogi na karty "Szkiców o Pięknie i Miłości". Tata
usiadł na krawędzi łóżka.
- Naprawdę nie pamiętasz, co to było?
Potrząsnąłem głową.
- Musiało być niezbyt przyjemne, skoro tak wrzeszczałeś.
Jego poważne spojrzenie było utkwione prosto w moich oczach,
pytając, czy jest coś, o czym powinien wiedzieć. Niewiele
brakowało, bym mu powiedział, że to przez ten samochód, przeklęty
samochód Arniego, Christine, Królową Rdzy, dwudziestoletnią,
wstrętną, pieprzoną landarę. Prawie mu to powiedziałem, ale słowa
nagle uwięzły mi w gardle, jakbym wyrzucając je z siebie miał
zdradzić przyjaciela. Starego poczciwego Arniego, którego Bóg-
żartowniś walnął dla kawału w łeb magiczną pałeczką brzydoty. -
W porządku - mruknął i pocałował mnie w policzek. Poczułem na
skórze dotknięcie jego zarostu, tych drobnych sztywnych włosków,
które pojawiają się tylko w nocy. Poczułem też zapach jego potu
i miłości. Uścisnąłem go mocno, a on oddał mi uścisk.

Potem zostałem sam. Leżałem przy włączonej nocnej lampce, bojąc
się zasnąć. Wstałem, wziąłem książkę z półki i ponownie się
położyłem, wiedząc doskonale o tym, że moi staruszkowie leżą nie
śpiąc na dole w swojej sypialni i zastanawiają się, czy wpadłem
w jakieś kłopoty, czy może wpędziłem w kłopoty kogoś innego - na
przykład dziewczynę o fantastycznym ciele z zespołu dopingującego
nas podczas meczów. Doszedłem do wniosku, że o żadnym śnie nie
ma nawet mowy. Postanowiłem czytać do samego rana i najwyżej
zdrzemnąć się po południu w czasie transmisji. Powziąwszy to
postanowienie natychmiast zasnąłem i obudziłem się dopiero rano
z nie otwartą książką leżącą na podłodze obok łóżka.


8. PIERWSZE ZMIANY

Powiem wam, co bym zrobił,
gdybym miał mnóstwo mamony:
Pojechałbym do miasta
i kupiłbym wóz z salonu,
a może nawet dwa.
Kupiłbym nowy wóz
i jeździłbym do utraty tchu.

The Steve Miller Band

Myślałem, że Arnie wpadnie do mnie w sobotę, więc kręciłem się
wokół domu - wystrzygłem trawnik, posprzątałem w garażu, a nawet
umyłem wszystkie trzy samochody. Mama przyglądała się temu ze
zdziwieniem i podczas lunchu złożonego z hot dogów i zielonej
sałaty zauważyła, że być może powinienem częściej miewać senne
koszmary. Po wszystkich nieprzyjemnych rzeczach, jakich byłem
świadkiem w domu Arniego, nie chciałem tam dzwonić, ale kiedy
zaczął się już program rozrywkowy poprzedzający bezpośrednio
transmisję z meczu, a jego wciąż nie było, zebrałem całą odwagę
i wziąłem słuchawkę do ręki. Odebrała Regina; choć starała się
udawać, że nic się nie zmieniło, odniosłem wrażenie, że słyszę
w jej głosie wyraźny chłód. Bardzo mnie to zasmuciło. Jej jedyny
syn został uwiedziony przez paskudną starą dziwkę imieniem
Christine, więc jego stary kumpel Dennis na pewno ponosił za to
część odpowiedzialności. Kto wie, może nawet sam zaaranżował
spotkanie? - Arniego nie ma w domu. Jest w Garażu Darnella.
Siedzi tam od dziewiątej rano. - Aha... - wykrztusiłem
niezręcznie. - To znaczy... nie wiedziałem o tym. Zabrzmiało to
jak kłamstwo. Nawet więcej: ja sam odniosłem wrażenie, że to
kłamstwo. - Naprawdę? - zapytała Regina swoim nowym, chłodnym
głosem. - Do widzenia, Dennis. Zostałem z głuchą słuchawką w
ręku. Popatrzyłem na nią przez chwilę, po czym odłożyłem ją na
widełki. Tata zaparkował już przed telewizorem w swoich
niesamowitych fioletowych bermudach, skórzanych sandałach, z
sześcioma puszkami piwa w pojemniku z lodem w zasięgu ręki.
Phillies mieli dobry dzień i spuszczali chłopcom z Atlanty niezłe
lanie. Mama poszła z wizytą do jednej z koleżanek z kursu
(przypuszczam, że czytały sobie nawzajem swoje szkice i wiersze
i wspólnie się nimi wzruszały). Elaine wyszła gdzieś z jedną ze
swoich przyjaciółek. W domu zapanował całkowity spokój; na niebie
słońce bawiło się w berka z nielicznymi białymi obłokami. Tata
poczęstował mnie piwem, co zdarza mu się wyłącznie wtedy, kiedy
jest w wyjątkowo dobrym nastroju. Mimo to sobota nadal była byle
jaka. Wciąż myślałem o Arniem, który nie oglądał meczu, nie
opalał się ani nawet nie strzygł trawnika wokół domu, tylko
siedział w oleistym cieniu Garażu Darnella bawiąc się z tą
milczącą, zardzewiałą skorupą, podczas gdy dokoła rozlegały się
okrzyki mężczyzn, przeszywający uszy dźwięk metalowych narzędzi
spadających na betonową posadzkę i terkot pneumatycznych kluczy
odkręcających stare śruby. Od czasu do czasu włączał się w to
wszystko astmatyczny kaszel Willa Darnella... Do licha, czyżbym
był zazdrosny? Czyżby właśnie o to chodziło? Mniej więcej w
połowie meczu podniosłem się z fotela i ruszyłem do drzwi. -
Dokąd idziesz? - zapytał tata.
Właśnie, dokąd właściwie szedłem? Do garażu, roztoczyć nad nim
opiekuńcze skrzydła, chroniąc przed napastliwością Willa
Darnella? Po następną dawkę cierpienia? Pieprz to! Arnie był już
dużym chłopcem. - Donikąd - odparłem. W najdalszym kącie
pojemnika na pieczywo znalazłem starannie ukrytego wafla; wziąłem
go myśląc ze złośliwą satysfakcją o tym, jak bardzo wkurzona
będzie Elaine, kiedy wpadnie do kuchni podczas którejś z reklam
w trakcie "Saturday Night Live" i przekona się, że go nie ma. -
Zupełnie donikąd. Wróciłem do pokoju, zająłem swoje miejsce,
wziąłem od taty jeszcze jedno piwo i zeżarłem wafla Elaine.
Obserwowaliśmy, jak Phillies kończą demolować Atlantę ("Dadzą im,
Denny!" - usłyszałem starczy głos mego nieżyjącego od pięciu lat
dziadka. "Powiadam ci, dadzą im nieźle w kość!") i wcale nie
myślałem o Arniem Cunninghamie. Prawie wcale.

Przyjechał na swoim rozklekotanym rowerze następnego dnia po
południu, kiedy grałem z Elaine w krykieta na trawniku z tyłu
domu. Moja siostra bez przerwy oskarżała mnie o to, że oszukuję.
Elaine była "spruta". Zawsze była "spruta", kiedy "miała dostać
okres". Elaine była bardzo dumna ze swego okresu. Miała go
regularnie już od całych czternastu miesięcy. - Cześć -
powiedział Arnie wychodząc zza rogu domu. - Albo to potwór z
Czarnej Laguny, albo narzeczona Frankensteina, albo Dennis i
Ellie. - A jak myślisz? - odparłem. - Lepiej nie gadaj, tylko łap
za kij. Elaine cisnęła swój na ziemię.
- Nie gram z wami! - oświadczyła. - On oszukuje jeszcze bardziej
od ciebie. Mężczyźni! Odmaszerowała energicznym krokiem, Arnie
zaś wyjąkał drżącym z przejęcia głosem: - Dennis, ona po raz
pierwszy nazwała mnie mężczyzną!
Padł na kolana z wyrazem zachwyconego uniesienia na twarzy.
Parsknąłem śmiechem. Potrafił nieźle się zgrywać, kiedy miał na
to ochotę. Między innymi właśnie dlatego tak bardzo go lubiłem.
Tym bardziej że było to coś tylko między nami dwoma, bo chyba
nikt inny nie potrafił tego naprawdę docenić. Słyszałem kiedyś
o jakimś milionerze trzymającym w piwnicy skradziony obraz
Rembrandta, którego nie mógł oglądać nikt poza nim. Byłem w
stanie go zrozumieć. Nie chcę przez to powiedzieć, że Arnie był
jak Rembrandt ani że miał wręcz niesamowite poczucie humoru, ale
rozumiałem, na czym polega przyjemność obcowania z czymś dobrym,
co jednak musi pozostać tajemnicą. Pętaliśmy się przez jakiś czas
z kijami do krykieta, bardziej wygłupiając się niż grając, aż
wreszcie któryś z nas posłał piłeczkę na drugą stronę żywopłotu,
na podwórko Blackfordów; zanim przepełzłem i wróciłem, minęła nam
ochota do gry, więc usiedliśmy na ogrodowych krzesełkach. Wkrótce
spod werandy wylazł Wrzeszczący Jay Hawkins, następca Kapitana
Beefhearta, prawdopodobnie mając nadzieję na złapanie jakiejś
małej wiewiórki ziemnej, którą mógłby zamordować w okrutny i
powolny sposób. Jego bursztynowozielone oczy błyszczały w
przyćmionym popołudniowym świetle. - Myślałem wczoraj, że
wpadniesz na mecz - powiedziałem. - Był całkiem niezły. -
Siedziałem u Darnella - odparł. - Słuchałem transmisji w radiu. -
 Podniósł głos o trzy oktawy i zawołał dokładnie tak samo, jak
mój dziadek: - Dadzą im, Denny! Powiadam ci, dadzą im nieźle w
kość! Roześmiałem się i pokiwałem głową. Tego dnia było w nim coś
- może za sprawą światła, dość jasnego, ale jednocześnie lekko
przyćmionego i rozproszonego - co nadawało mu nieco odmienny
wygląd. Sprawiał wrażenie zmęczonego (miał podkrążone oczy), lecz
zarazem jego cera wydawała się odrobinę lepsza niż do tej pory.
Często pijał coca-colę, oczywiście wiedząc, że nie powinien tego
robić, ale nie mogąc oprzeć się pokusie. Jak u większości
nastolatków, w jego problemach z cerą można było wychwycić pewną
cykliczność, przy czym w przypadku Arniego polegała ona głównie
na zmianach ze złego na gorsze i z powrotem. A może istotnie to
była tylko sprawa światła.
- Co zrobiłeś? - zapytałem.
- Niewiele. Wymieniłem olej i sprawdziłem blok silnika. Nie pękł,
jestem tego pewien. LeBay albo ktoś inny nie wetknął kiedyś na
miejsce przewodu olejowego, i to wszystko. Miałem dużo szczęścia,
że w piątek nie zatarłem silnika. - W jaki sposób udało ci się
załatwić sobie podnośnik? Zdaje się, że trzeba zapisać się dużo
wcześniej. Uciekł ze spojrzeniem gdzieś w bok.
- Żaden problem - odparł głosem, w którym bez trudu dosłyszałem
fałszywą nutę. - Po prostu załatwiłem parę spraw dla Darnella.
Otworzyłem już usta, by zapytać, jakie to sprawy, lecz niemal
natychmiast doszedłem do wniosku, że wcale nie chcę się tego
dowiedzieć. Prawdopodobnie "załatwienie paru spraw" sprowadziło
się do biegania po kawę do Schirmer's Luncheonette lub układania
w magazynie elementów przeznaczonych do sprzedaży, ale ja nie
miałem najmniejszego zamiaru mieszać się w tę część życia
Arniego, która była związana z Christine, a w tym mieścił się
także sposób, w jaki sobie radził (lub nie radził) w Garażu
Darnella. Wiązało się z tym jeszcze coś innego: uczucie
porzucenia. Wtedy albo nie potrafiłem go jeszcze zdefiniować,
albo nie chciałem. Teraz wydaje mi się, że tak właśnie musisz się
czuć, kiedy twój przyjaciel dostaje bzika i żeni się z
zarozumiałą, farbowaną suką. Nie lubisz jej, a w
dziewięćdziesięciu dziewięciu przypadkach na sto ona nie lubi
ciebie, wiec po prostu zamykasz drzwi do tego pokoju waszej
przyjaźni. Kiedy już ci się to uda, albo porzucasz ten temat...
albo twój przyjaciel porzuca ciebie, najczęściej z
entuzjastycznym poparciem suki. - Chodźmy do kina - zaproponował
niespodziewanie Arnie.
- A co grają?
- W State Twin idzie jeden z tych filmów kung-fu, co ty na to?
Aaaaa-jjjah! Zamarkował brutalny cios karate na kocie, który
wystartował z miejsca niczym pocisk karabinowy. - Nieźle. Bruce
Lee?
- Nie, jakiś inny facet.
- Jaki to ma tytuł?
- Nie mam pojęcia. Pewnie "Pięści gniewu", "Dłonie śmierci" albo
może "Genitalia szału", nie wiem. I co ty na to? Jak wrócimy,
opowiemy najlepsze sceny Ellie, to może puści pawia. - W porządku
- odparłem. - O ile uda nam się wejść za dolara. - Uda się, pod
warunkiem, że będziemy tam na trzecią.
- W takim razie jedziemy.
Pojechaliśmy. Okazało się, że to film z Chuckiem Norrisem, nawet
całkiem niezły. A w poniedziałek stawiliśmy się znowu na budowie
odgałęzienia autostrady międzystanowej. Zapomniałem o moim śnie.
Dopiero później zacząłem sobie stopniowo zdawać sprawę, że widuję
Arniego rzadziej niż do tej pory. Dokładnie w taki sam sposób
tracisz kontakt z facetami, którzy niedawno się ożenili. W
dodatku moje sprawy sercowe zaczęły właśnie wtedy nieco się
rozgrzewać, a już na pewno można to było powiedzieć o moim
interesie - niejeden raz odwoziłem ją do domu po zawodach
pływackich na basenie z tak obolałymi jądrami, że ledwo mogłem
chodzić. Tymczasem Arnie niemal każdy wieczór spędzał w Garażu
Darnella.


9. BUDDY REPPERTON

Wstawię jej, bez względu na koszty,
Tę podwójną rurę wydechową
I silnik załka na nowo;
Moja najdroższa ma Chód Cadillacowy.

Moon Martin

Ostatni pełny tydzień w robocie podczas tych wakacji wypadł tuż
przed Świętem Pracy3. Kiedy rano zajechałem przed dom Arniego,
pojawił się z wielkim czarnogranatowym siniakiem pod okiem i
paskudnym zadrapaniem na policzku. - Co się stało?
- Nie chcę o tym mówić - odparł ponuro. - Musiałem gadać o tym
z rodzicami tak długo, że o mało nie ochrypłem. Cisnął torebkę
z drugim śniadaniem na tylne siedzenie i w samochodzie zapadła
cisza trwająca przez całą drogę do pracy. Paru robotników
zagadnęło go o jego oko, ale on zbył ich wzruszeniem ramion. W
drodze powrotnej nie odezwałem się ani słowem, słuchając radia
i ograniczając się do własnych myśli. Prawdopodobnie nigdy nie
usłyszałbym tej historii, gdybym tuż po zjechaniu z Main Street
nie dał się skusić temu tłustemu irlandzkiemu makaroniarzowi
imieniem Gino. W tamtych czasach często mu się to udawało, nawet
jeśli miałem zamkniętą szybę. Włoska pizzeria Gina mieści się na
rogu Main Street i Basin Drive, i nawet do tej pory, kiedy widzę,
jak zapala się neon (wszystkie kropki nad "i" są w kształcie
białych koniczynek4) migoczący bez przerwy przez całą noc, znowu
czuję rodzącą się pokusę. Tamtego popołudnia mama miała zajęcia
na kursie, co oznaczało, że będziemy musieli sami przygotować
sobie obiad. Ani tata, ani ja nie jesteśmy zbyt dobrymi
kucharzami, Ellie zaś potrafiłaby przypalić nawet wodę. - Wstąpmy
na pizzę - zaproponowałem, wjeżdżając na parking przed knajpą. -
 Co ty na to? Na wielką tłustą pizzę pachnącą jak spocona pacha.
- Jezu, Dennis! To brzmi wspaniale!
- Jak czysta spocona pacha - uzupełniłem. - Chodźmy.
- Wiesz, marnie wyglądam z forsą - wymamrotał Arnie.
- Ja stawiam. Możesz nawet zamówić sobie te cholerne anchovies.
No, jak będzie? - Dennis, ja naprawdę...
- I pepsi - dodałem.
- Wiesz przecież, że pepsi szkodzi mi na cerę.
- Wiem. Dużą pepsi, Arnie.
Po raz pierwszy tego dnia zabłysły mu oczy.
- Dużą pepsi... - powtórzył. - Wiesz co, Dennis? Jesteś wstrętny.
Naprawdę. - Dwie, jeśli chcesz.
Oczywiście, że to było wstrętne. Tak jakbym częstował
czekoladkami najgrubszą kobietę świata. - Dwie! - wykrzyknął,
łapiąc mnie za ramię. - Dwie pepsi, Dennis! - Zaczął podskakiwać
na fotelu ściskając się za gardło i wrzeszcząc: - Dwie pepsi,
szybko! Dwie pepsi, szybko! Tak mnie rozbawił, że o mało nie
wjechałem w ścianę pizzerii. Właściwie dlaczego nie mielibyśmy
napić się trochę pepsi? - pomyślałem wysiadając z samochodu.
Ostatnio chyba bardzo jej unikał, bo nie ulegało dla mnie
najmniejszej wątpliwości, że niewielka poprawa, jaką dostrzegłem
na jego twarzy w niedzielne popołudnie dwa tygodnie temu, była
najzupełniej autentyczna. Nadal miał mnóstwo krost i pryszczy,
ale nie wszystkie - przepraszam za określenie, lecz muszę go użyć
- ciekły. Również pod innymi względami wyglądał znacznie
korzystniej. Po całym lecie spędzonym na świeżym powietrzu był
opalony i znajdował się w lepszej kondycji niż kiedykolwiek w
życiu. Właśnie dlatego doszedłem do wniosku, że zasłużył sobie
na pepsi. Łupy należą do zwycięzcy. Pizzerię Gina prowadzi
cudowny Włoch nazwiskiem Pat Donahue. Na kasie nakleił nalepkę
z napisem: IRLANDZKA MAFIA, w Dzień Świętego Patryka podaje
zielone piwo (17 marca nie sposób zaparkować w pobliżu pizzerii,
a z szafy grającej dobiegają na okrągło dźwięki "When Irish Eyes
Are Smiling" śpiewanej przez Rosemary Clooney) i występuje zawsze
w czarnym meloniku, najczęściej zsuniętym daleko na tył głowy.
Szafa grająca to stary wurlitzer z końca lat czterdziestych,
wszystkie płyty zaś - nie tylko ta z Rosemary Clooney - mają
wartość zabytkową. Niewykluczone, że to ostatnia szafa w Ameryce,
która gra trzy piosenki za ćwierć dolara. Przy tych nielicznych
okazjach, kiedy zdarza mi się zapalić trawkę, moje fantazje
najczęściej dotyczą włoskiej pizzerii Gina; wchodzę tam, zamawiam
trzy duże pizze, butelkę pepsi i sześć albo siedem karmelków
domowej roboty, a następnie siadam przy stoliku i wchłaniam
wszystko, podczas gdy z szafy grającej wylewają się nieprzerwanym
strumieniem Beach Boys i Rolling Stones. Weszliśmy do środka,
złożyliśmy zamówienie i usiedliśmy obserwując trzech kucharzy
podrzucających pizze na blachach i obracających je w powietrzu.
Wymieniali między sobą zgryźliwe, typowo włoskie uwagi w rodzaju:
"Widziałem was wczoraj w dyskotece. Słuchaj no, co to za cizia
była z twoim bratem?" "Jak to, nie wiesz? Przecież to twoja
siostra". Gdzie jeszcze można przeżyć coś takiego?
Ludzie wchodzili i wychodzili, wśród nich wiele dzieciaków ze
szkoły. Już wkrótce miałem znowu spotykać się z nimi w
korytarzach; poczułem nawrót nostalgii i niepokoju. W głowie
zadźwięczał mi znajomy szkolny dzwonek, lecz nie wiedzieć czemu
tym razem jego terkot zabrzmiał jak alarm. "Zaczynamy, Dennis,
ostatni raz. Za rok będziesz musiał już wiedzieć, jak być
dorosłym". Słyszałem trzask zamykanych szafek, głuchy łoskot ciał
zawodników zderzających się z treningowymi manekinami, donośny
głos Marty'ego Bellermana. "Moja dupa i twoja gęba, Pedersen!
Zapamiętaj to sobie! Moja dupa i twoja gęba! Łatwiej rozróżnić
jednojajowe bliźniaki!" Suchy zapach kredy w pracowni
matematycznej. Odgłos pracujących maszyn do pisania dobiegający
z sekretariatu na pierwszym piętrze. Zrzędliwy pan Meecham,
dyrektor szkoły, podający na koniec dnia najważniejsze
ogłoszenia. Drugie śniadanie pod gołym niebem przy dobrej
pogodzie. Stadko zagubionych, onieśmielonych pierwszoklasistów.
A potem tylko przemarsz wzdłuż szpaleru uczniów w drugim
fioletowym szlafroku i koniec. Koniec szkoły. Możesz iść w nie
spodziewający się niczego świat. - Dennis, znasz Buddy'ego
Reppertona? - zapytał Arnie przywołując mnie do rzeczywistości.
Przyniesiono nam naszą pizzę. - Buddy'ego co?
- Reppertona.
Nazwisko obiło mi się o uszy. Zabrałem się do pizzy z mojej
strony, usiłując skojarzyć je z jakąś twarzą. Po chwili udało mi
się. Miałem z nim nieporozumienie, kiedy jeszcze byłem w
pierwszej klasie. Zdarzyło się to podczas zabawy. Zespół urządził
sobie przerwę, a ja czekałem w kolejce do stołu z napojami, kiedy
Repperton odepchnął mnie na bok i powiedział, że pierwszoklasiści
muszą zaczekać, aż zostaną obsłużeni starsi uczniowie. On sam
chodził wtedy do drugiej klasy, był wielki, paskudny i złośliwy.
Miał kanciastą szczękę, skołtunione, tłuste czarne włosy i małe
oczy osadzone zbyt blisko siebie. Jednak te oczy nie były
zupełnie głupie; czaiła się w nich niebezpieczna inteligencja.
Należał do tych chłopaków, którzy przez cały okres nauki w szkole
średniej brylują w palarni. Odważyłem się dać wyraz heretyckiej
opinii, że szkolny staż nie ma żadnego znaczenia w kolejce po
napoje, Repperton zaś poprosił mnie, bym wyszedł w jego
towarzystwie na zewnątrz. Tymczasem kolejka przeistoczyła się w
krąg ostrożnych, lecz bardzo zainteresowanych gapiów, jacy zwykle
otaczają miejsce bójki. Któryś z nauczycieli wkroczył do akcji
i rozproszył zgromadzenie, a Repperton zagroził mi na odchodnym,
że jeszcze mnie dorwie, ale nigdy tego nie zrobił. Nigdy więcej
nie miałem z nim nic do czynienia i tylko od czasu do czasu
widywałem jego nazwisko na tablicy ogłoszeń wraz ze wzmianką o
ukaraniu za takie lub inne wykroczenie. Wydawało mi się także,
że kilka razy był zawieszany w prawach ucznia, co najlepiej
świadczyło o tym, iż raczej nie należał do Stowarzyszenia Młodych
Chrześcijan. Opowiedziałem Arniemu o moich przejściach z
Reppertonem, a on skinął ciężko głową. Dotknął siniaka pod okiem,
który zdążył już przybrać kolor niedojrzałej cytryny. - To on.
- Repperton dał ci po twarzy?
- Aha.
Arnie znał Reppertona z warsztatów samochodowych. Jednym z
paradoksów zastraszonego i niezbyt szczęśliwego szkolnego życia
Arniego było to, że jego zainteresowania i uzdolnienia
wprowadziły go w towarzystwo osób, których głównym celem było
prześladowanie i dręczenie takich jak on. Kiedy Arnie zdał do
drugiej klasy i zaczął chodzić na zajęcia zwane Podstawą Budowy
Silników (zanim szkoła dostała jakąś ogromną dotację od rządu,
był to po prostu pierwszy rok warsztatów samochodowych), niejaki
Roger Gilman stłukł go na kwaśne jabłko. Wiem, że to dość
potoczne i wyświechtane określenie, ale nie przychodzi mi do
głowy żadne lepsze. Gilman po prostu stłukł go na kwaśne jabłko.
Rezultat był taki, że Arnie przez kilka dni leżał w łóżku, Gilman
zaś decyzją dyrektora został na tydzień zawieszony w prawach
ucznia. Teraz siedział w więzieniu za napad z bronią w ręku.
Buddy Repperton należał do kręgu jego najbliższych kumpli i w
pewnym sensie odziedziczył po Gilmanie przywództwo grupy. Dla
Arniego zajęcia w warsztatach równały się odwiedzinom w strefie
zdemilitaryzowanej. Potem, jeśli udało mu się przeżyć do siódmej
lekcji, pędził jak szalony z szachownicą pod pachą na drugi
koniec szkoły, na zajęcia kółka szachowego. Pamiętam, jak pewnego
dnia w zeszłym roku pojechałem na turniej do Squirrel Hill i
zobaczyłem tam coś, co moim zdaniem w pełni oddawało
schizofreniczną naturę szkolnego życia mego przyjaciela. Siedział
zgarbiony nad szachownicą w ciężkiej ciszy, jaka zazwyczaj
towarzyszy tego rodzaju imprezom, a następnie, po długim namyśle,
przesunął piona ręką, na której smary i olej pozostawiły ślady
niemożliwe do usunięcia. Oczywiście nie wszyscy warsztatowicze
próbowali go tępić; było wśród nich wielu porządnych chłopaków,
którzy jednak albo mieli własny krąg znajomych, albo żyli w
całkowitej samotności. Ci ze znajomymi mieszkali z reguły w mało
zamożnej części Libertyville (i niech nikt wam nigdy nie wmawia,
że uczniowie szkoły średniej nie dzielą się na grupy w zależności
od dzielnicy, z jakiej pochodzą), byli bardzo poważni i tak
spokojni, że łatwo było popełnić błąd i wziąć ich po prostu za
głupich. Większość z nich ze swoimi długimi włosami związanymi
w końskie ogony, dżinsami i farbowanymi podkoszulkami wyglądała
jak niedobitki 1968 roku, ale w 1978 żaden z nich nie miał już
ochoty obalać rządu. Chcieli po prostu dorosnąć i zostać
porządnymi Panami Mechanikami. Warsztaty stanowią także ostatnią
przystań dla nieudaczników i pustogłowów, którzy nie tyle
uczęszczają do szkoły, co są na nią skazywani. Teraz, kiedy Arnie
wspomniał o Reppertonie, mogłem wymienić kilku facetów krążących
wokół niego jak planety wokół Słońca. Większość z nich miała już
po dwadzieścia lat i nadal walczyła, by ukończyć szkołę. Don
Vandenberg, Sandy Galton, Moochie Welch. Moochie miał naprawdę
na imię Peter, ale wszyscy nazywali go Moochie5, ponieważ
najczęściej można go było spotkać przed salami w Pittsburghu, w
których odbywały się właśnie koncerty rockowe, wyłudzającego od
ludzi parocentową resztę pozostałą po kupnie biletów. Buddy
Repperton zjawił się u Darnella wraz z dwuletnim błękitnym
chevroletem camaro, który przekoziołkował kilka razy na poboczu
szosy numer 46 w pobliżu Parku Stanowego Squantic Hills - Arnie
twierdził, że Buddy kupił wóz od jednego z karcianych kumpli
Darnella. Silnik był w porządku, ale nadwozie ucierpiało podczas
koziołkowania. Repperton przyprowadził wóz do garażu mniej więcej
w tydzień po tym, jak Arnie kupił Christine, choć kręcił się tam
już wcześniej. Przez pierwsze kilka dni Buddy zdawał się nie
dostrzegać Arniego, ten zaś, co oczywiste, nie miał nic przeciwko
temu. Repperton znajdował się natomiast w bardzo dobrych układach
z Darnellem. Nie miał żadnych problemów z dostępem do najbardziej
potrzebnych narzędzi, które zwykle trzeba było rezerwować na
wiele dni naprzód. Potem Repperton zaczął deptać Arniemu po
odciskach. Na przykład wracając z łazienki lub od maszyny z coca-
colą przewracał mu pudło z kluczami nasadkowymi i rozsypywał je
po podłodze albo potrącał łokciem półkę, na której Arnie postawił
swoją kawę, wylewając ją do ostatniej kropli. Zaraz potem
krzyczał: "O rety! Przepraaaaaszam!" - zupełnie jak Steve Martin,
z szyderczym uśmiechem na twarzy - a Darnell wrzeszczał na
Arniego, żeby prędko pozbierał narzędzia, zanim któreś wpadnie
w dziurę w podłodze albo gdzieś się zapodzieje. Wkrótce zachodził
do boksu Arniego przy lada okazji, by klepnąć go z całej siły w
plecy i ryknąć: "Jak się masz, picza mordo?" Arnie znosił te
otwarte zaczepki ze stoicyzmem kogoś, kto już to wszystko widział
i przeżył. Prawdopodobnie miał nadzieję, że zdarzy się jedna z
dwóch rzeczy: albo upokorzenia osiągną pewien stały poziom, na
którym się zatrzymają, albo Buddy Repperton znajdzie sobie jakąś
inną ofiarę. Była również trzecia możliwość, niemal zbyt dobra,
żeby o niej marzyć; zawsze istniała szansa, że Buddy zostanie za
coś zapuszkowany i po prostu zniknie ze sceny jak jego koleś
Roger Gilman. Do starcia doszło w minioną sobotę po południu.
Arnie zajmował się smarowaniem punktów podwozia, przede wszystkim
dlatego, że nie zdołał jeszcze zgromadzić funduszy niezbędnych
dla dokonania setki koniecznych napraw. Repperton przechodził
obok Christine pogwizdując wesoło, z puszką coli i torebką
orzeszków w jednej ręce i dużym kluczem w drugiej. W pewnej
chwili machnął nim, rozbijając jeden z reflektorów plymoutha. -
Rozwalił go na kawałki - powiedział mi Arnie przy pizzy. - Jezu,
co ja narobiłem! - wykrzyknął Buddy Repperton z wyrazem udawanego
przerażenia na twarzy. - O rety, przepraaa... Było to wszystko,
co zdążył powiedzieć. Napaść na Christine dokonała tego, czego
nie mogły dokonać wszystkie ataki wymierzone w Arniego -
sprowokowała go do reakcji. Wypełzł spod samochodu, zacisnął
pięści i zaatakował na oślep. Gdyby rzecz działa się w książce
albo filmie, z pewnością znokautowałby Reppertona, posyłając go
na dziesięć sekund na betonową posadzkę. Jednak życie wygląda z
reguły zupełnie inaczej. Arniemu nie udało się ulokować żadnego
ciosu w okolicy szczęki Reppertona, natomiast zdołał trafić go
w rękę, wytrącając mu z niej torebkę orzeszków i zachlapując colą
jego koszulę. - Dobra, ty pieprzony mały kutasie! - wrzasnął
komicznie oszołomiony Buddy. - Doigrałeś się! - I ruszył na
Arniego wymachując kluczem. Natychmiast z innych boksów
przybiegli mężczyźni. Jeden z nich kazał Reppertonowi odłożyć
klucz i walczyć uczciwie. Buddy rzucił narzędzie na podłogę i
nadal parł naprzód. - Darnell nie interweniował? - zapytałem.
- Nie było go, Dennis. Wyszedł kwadrans albo pół godziny
wcześniej, jakby wiedział, na co się zanosi. Według słów Arniego
większość zniszczeń, jakie teraz mogłem podziwiać na jego twarzy,
powstają w pierwszej fazie walki. Zaczęło się od podbitego oka,
a zaraz potem pojawiło się zadrapanie na policzku, wykonane
szkolnym sygnetem zdobytym przez Reppertona podczas któregoś z
jego licznych pobytów w drugiej klasie. - Plus kilka innych
siniaków.
- Jakich siniaków?
Siedzieliśmy w jednej z bocznych alków. Arnie rozejrzał się, by
sprawdzić, czy nikt na nas nie patrzy, po czym podniósł koszulę.
Wciągnąłem powietrze przez zęby; pierś i brzuch Arniego zdobiła
niewiarygodna kolekcja żółtych, czerwonych, fioletowych i
brązowych siniaków. Niektóre zaczynały już blaknąć. Nie mam
pojęcia, w jaki sposób zdołał w ogóle przyjść do pracy. - Jesteś
pewien, że nie połamał ci żeber? - zapytałem. Byłem naprawdę
przerażony. W porównaniu z tym, co zobaczyłem, podbite oko i
szrama na policzku wyglądały jak dziecinna zabawa. Naturalnie
widziałem już niejedną szkolną bójkę, a w paru nawet sam brałem
udział, ale pierwszy raz w życiu miałem okazję oglądać następstwa
ciężkiego pobicia. - Całkowicie pewien - odparł spokojnie. -
Miałem szczęście. - Chyba tak.
Arnie nie powiedział mi dużo więcej, ale świadkiem zajścia był
niejaki Randy Turner, który wkrótce po rozpoczęciu szkoły
uzupełnił moją wiedzę na ten temat. Twierdził, że Arnie mógłby
oberwać jeszcze bardziej, gdyby nie to, że natarł na Buddy'ego
ze znacznie większą energią i zapałem, niż ten się spodziewał.
Właściwie, opowiadał Randy, Arnie rzucił się na Reppertona tak,
jakby sam diabeł wtarł mu w tyłek garść czerwonego pieprzu.
Młócił pięściami jak wiatrak, ryczał, krzyczał, bryzgał śliną.
Usiłowałem to sobie wyobrazić, ale nie mogłem; zamiast tego
widziałem Arniego walącego pięścią w wyściółkę tablicy przyrządów
w moim samochodzie i wrzeszczącego, że on jeszcze im wszystkim
pokaże. Przegonił Reppertona przez pół garażu, rozkwasił mu nos
(bardziej dzięki przypadkowi niż celności ciosów), a wreszcie
chwycił za gardło i ścisnął tak, że Buddy'emu zupełnie przestało
zależeć na nakopaniu w dupę Arniego Cunninghama. Zamiast tego
odwrócił się, trzymając za gardło i próbując zwymiotować, a wtedy
Arnie dał mu tęgiego kopa swoim roboczym butem o metalowym nosku,
w wyniku czego Repperton rozciągnął się jak długi na posadzce,
wciąż trzymając się jedną ręką za gardło i obficie krwawiąc z
nosa. Według Randy'ego Turnera Arnie najwyraźniej miał ochotę
skopać sukinsyna na śmierć, kiedy nagle jak za dotknięciem
czarodziejskiej różdżki pojawił się Will Darnell, wrzeszcząc
swoim astmatycznym głosem, żeby natychmiast przestali, do jasnej
cholery. - Arnie myślał, że będzie musiał walczyć do końca -
powiedziałem Randy'emu. - Podejrzewał, że wszystko było
ukartowane. Randy wzruszył ramionami.
- Całkiem możliwe. To rzeczywiście zabawne, że Darnell zjawił się
dopiero wtedy, kiedy Buddy zaczął przegrywać. Siedmiu mężczyzn
musiało złapać Arniego i odciągnąć go od Reppertona. Początkowo
szarpał się jak wariat, krzycząc, żeby go puścili, bo chce zabić
tego gnoja własnymi rękami. Potem przycichł, oszołomiony i
zdumiony tym, że Repperton leży na ziemi, a on nadal stoi na
nogach. Repperton wreszcie podniósł się z podłogi z krwawiącym
nosem i białą koszulką wymazaną smarem i brudem. Natychmiast
spróbował rzucić się na Arniego, lecz Randy uważał, że był to
udawany zapał, jedynie dla zachowania pozorów. Paru ludzi złapało
go i odprowadziło na bok, Darnell zaś podszedł do Arniego, kazał
mu oddać klucz od skrzynki z narzędziami i wynosić się do stu
diabłów. - Boże, Arnie! Dlaczego od razu do mnie nie zadzwoniłeś?
Westchnął ciężko.
- Byłem za bardzo przygnębiony.
Dokończyliśmy pizzę i kupiłem Arniemu trzecią pepsi. Może źle
robi na cerę, ale jest świetna na depresję. - Nie wiem, czy
wywalił mnie tylko do końca dnia, czy już na zawsze - odezwał się
Arnie w drodze do domu. - Jak uważasz, Dennis? Myślisz, że
wykopał mnie na dobre? - Powiedziałeś, że kazał ci oddać klucz
od skrzynki z narzędziami... - Tak. Jeszcze nikt nigdy mnie
znikąd nie wyrzucił.
Wyglądało na to, że zaraz zacznie płakać.
- To i tak paskudne miejsce, a Will Daraell to osioł.
- Zresztą to chyba nie miałoby większego sensu - przyznał. -
Nawet gdyby Daraell przyjął mnie z powrotem, będzie tam
Repperton. Musiałbym się znowu z nim bić... Zanuciłem fragment
muzyki z "Rocky'ego". Arnie uśmiechnął się lekko. - Właśnie:
pieprzę ciebie i powód, dla którego się tu zjawiłeś, Range Rider.
Biłbym się z nim, czemu nie. Ale on dobrałby się do niej z
kluczem, kiedy mnie by nie było, a wątpię, czy Daraell starałby
się go powstrzymać. Nic na to nie odpowiedziałem i Arnie, być
może, uznał, że przyznaję mu rację, ale tak wcale nie było. Nie
wydawało mi się, żeby przerdzewiały plymouth fury stanowił główny
obiekt ataku. A jeżeli Repperton doszedłby do wniosku, że nie
może w pojedynkę osiągnąć celu, po prostu skorzystałby z pomocy
swoich kolesiów - Dona Vandenberga, Moochiego Welcha i innych.
Załóżcie dobre buty, chłopcy, bo mamy dziś sporo fajnego
deptania. Przyszło mi do głowy, że nawet mogliby go zabić,
całkiem na serio i do końca. Takim jak oni czasem zdarzało się
coś takiego. Wystarczyło posunąć się odrobinę za daleko i jakiś
szczeniak tracił życie. Nieraz można było o tym przeczytać w
gazetach. - ...ją trzymać?
- Proszę? - W ogóle go nie słuchałem. Zbliżaliśmy się już do domu
Arniego. - Zapytałem, czy przypadkiem nie przychodzi ci do głowy,
gdzie mógłbym ją trzymać? Potrafił mówić wyłącznie o tym
samochodzie. Zaczynał mi przypominać zepsutą płytę. A co gorsza,
zawsze to była ona, ona, ona. Dysponował wystarczającą
inteligencją, żeby zdać sobie sprawę ze swojej narastającej
obsesji, lecz mimo to nic nie robił, by się od niej uwolnić.
Zupełnie nic. - Arnie - powiedziałem. - Przyjacielu. Musisz teraz
zatroszczyć się o dużo ważniejsze sprawy niż o to, gdzie postawić
samochód. Szczerze mówiąc chciałbym wiedzieć, gdzie powinniśmy
trzymać ciebie. - Jak to? O czym ty mówisz?
- Pytam, co zamierzasz zrobić, jeśli Buddy i jego kumple uznają
za stosowne wziąć cię w obroty? Jego twarz przybrała nagle
przebiegły wyraz - stało się to tak szybko, że aż poczułem
ukłucie niepokoju. Była to przebiegłość wymieszana z bezradnością
i uporem. Kiedy miałem osiem lub dziewięć lat, oglądałem takie
twarze na ekranie telewizora; należały do żołnierzy w czarnych
piżamach, którzy sprawiali łomot najlepiej wyposażonej i
najnowocześniejszej armii świata. - Zrobię, co będę mógł, Dennis.


10. LEBAY ODCHODZI

Nie mam wozu, i żal mi okropnie,
Ale mam szofera, bo tak mi wygodnie...

Lennon i McCartney

Tego dnia wieczorem zabrałem moją dziewczynę na filmową wersję
"Grease", która właśnie weszła na ekrany. Moim zdaniem film był
głupi, jej zaś szalenie się podobał. Siedziałem, gapiąc się na
tych śpiewających i tańczących, kompletnie nieprawdziwych
nastolatków (jeżeli mam ochotę obejrzeć prawdziwych nastolatków,
wtedy idę na "The Blackboard Jungle"), i pozwalałem swoim myślom
na swobodną wędrówkę. Nagle doznałem olśnienia, jak to często się
zdarza, kiedy nie myślimy o niczym szczególnym. Przeprosiłem moją
towarzyszkę i wyszedłem do holu, gdzie wisiał automat
telefoniczny. Pewnymi, szybkimi ruchami nakręciłem numer domu
Arniego. Zapamiętałem ten numer, kiedy miałem osiem albo dziewięć
lat. Właściwie mogłem poczekać do zakończenia seansu, ale pomysł
wydawał mi się tak świetny, że natychmiast musiałem się nim
podzielić. Odebrał Arnie.
- Halo?
- To ja, Dennis.
- Aha. Cześć.
Jego głos brzmiał tak dziwnie i obojętnie, że aż się
przestraszyłem. - Wszystko w porządku, Arnie?
- Co? Jasne. Myślałem, że idziesz z Roseanne do kina.
- Właśnie stamtąd dzwonię.
- W takim razie film chyba nie jest najlepszy - zauważył. Jego
głos był wciąż głuchy i przerażający. - Roseanne uważa, że jest
świetny.
Myślałem, że wywołam tym wybuch śmiechu, lecz odpowiedziała mi
tylko cierpliwa, oczekująca cisza. - Posłuchaj - powiedziałem. -
 Znalazłem rozwiązanie.
- Rozwiązanie?
- Jasne. LeBay. LeBay jest naszym rozwiązaniem.
- Le... - wykrztusił nienaturalnym, wysokim głosem... po czym
znowu zapadło milczenie. Bałem się coraz bardziej. Nigdy dotąd
nie zachowywał się w taki sposób. - Jasne - mówiłem coraz
szybciej. - LeBay. LeBay ma garaż, a ja podejrzewam, że zjadłby
nawet kanapkę ze zdechłym szczurem, gdyby tylko mógł na tym
zarobić. Gdybyś zaproponował mu, powiedzmy, szesnaście albo
siedemnaście dolców tygodniowo... - Jesteś bardzo zabawny, Dennis
- przerwał mi lodowatym tonem. - Arnie, co...
Odłożył słuchawkę.
Stałem jak słup soli wpatrując się w automat i zastanawiając, co
jest grane, do diabła. Znowu pokłócił się z rodzicami? A może
pojechał do Darnella i przekonał się, że coś zniszczono w jego
samochodzie? Nagle tknęło mnie graniczące z pewnością przeczucie.
Odwiesiłem słuchawkę, podszedłem do stoiska z przekąskami i
zapytałem, czy przypadkiem mają dzisiejszą gazetę. Dziewczyna
sprzedająca cukierki i prażoną kukurydzę podała mi ją i
przyglądała się, żując gumę, jak pośpiesznie przewracam ostatnie
strony, gdzie zwykle są drukowane nekrologi. Przypuszczam, że
chciała się upewnić, czy nie dokonam żadnego perwersyjnego czynu
ani nie zacznę połykać kartek. Wydawało mi się, że nic nie ma,
ale potem przewróciłem stronę i ujrzałem tytuł: "Weteran z
Libertyville umiera w wieku 71 lat", a niżej zdjęcie Rolanda D.
LeBaya w mundurze, młodszego o dwadzieścia lat i znacznie lepiej
wyglądającego niż tego dnia, kiedy Arnie i ja go poznaliśmy.
Informacja była zwięzła. LeBay zmarł nagle w sobotę po południu,
pozostawiając brata George'a i siostrę Marcie. Uroczystości
pogrzebowe zaplanowano na wtorek na godzinę czternastą. Nagle.
W nekrologach zawsze widzi się "po długiej chorobie", "po
krótkiej chorobie" albo "nagle". "Nagle" może oznaczać wszystko,
poczynając od zatoru mózgu na porażeniu prądem w wannie kończąc.
Przypomniałem sobie, co zrobiłem Ellie, kiedy miała zaledwie trzy
lata: przestraszyłem ją śmiertelnie pudełkiem-niespodzianką. Duży
brat Dennis trzyma w ręku pudełko, z którego wydobywa się muzyka.
Niezłe. Nawet miłe. A potem... łubudu! Z pudełka wyskakuje
paskudny ludzik z uśmiechniętą gębą i haczykowatym nosem. Ellie
uciekła do mamy zanosząc się płaczem, a ja zostałem gapiąc się
ponuro na kołyszące się straszydło, zdając sobie sprawę, że za
chwilę zostanę obsztorcowany i że na to zasłużyłem. Wiedziałem,
że się przestraszy, jeśli z grającego pudełka wyskoczy paskudna
morda. Wyskoczy tak nagle.
Oddałem gazetę, ale nie ruszyłem się z miejsca, wpatrując się
bezmyślnie w plakaty zapowiadające Następną Atrakcję i Wkrótce
na Ekranach. W sobotę po południu.
Nagle.
Zabawne, jak ułożyły się sprawy. Mój olśniewający pomysł polegał
na tym, żeby Arnie odprowadził Christine tam, skąd ją wziął,
płacąc LeBayowi za wynajęcie garażu. Okazało się jednak, że LeBay
nie żyje. Umarł tego samego dnia, kiedy Arnie starł się z Buddym
Reppertonem... Tego samego dnia, kiedy Buddy rozbił reflektor
Christine. Przed moimi oczami natychmiast pojawił się
irracjonalny obraz Buddy'ego Reppertona uderzającego kluczem i
LeBaya, który w tej samej chwili osuwa się na kolana i nagle,
zupełnie nagle... Przestań pieprzyć, Dennis, skarciłem się w
myślach.
A wtedy gdzieś w głębi mego umysłu, blisko samego środka, rozległ
się szept: Pojedźmy gdzieś, chłoptasiu...
I umilkł.
- Nie zdąży pan na koniec filmu - powiedziała dziewczyna,
nieprzerwanie żując gumę. - Zakończenie jest najlepsze ze
wszystkiego. - Tak, dziękuję.
Ruszyłem w kierunku drzwi prowadzących na salę, ale po drodze
zboczyłem jeszcze do stoiska z napojami. Miałem zupełnie sucho
w gardle. Zanim zdążyłem wlać w siebie zawartość szklanki, drzwi
otworzyły się i z sali zaczęli wychodzić ludzie. Nad ich
podskakującymi głowami widziałem przesuwającą się przez ekran
listę wykonawców. Zaraz potem pojawiła się Roseanne, rozglądając
się za mną. Trafiło ją sporo łakomych spojrzeń, ale odparła
wszystkie w swój lekko senny, opanowany sposób. - Den-Den -
powiedziała biorąc mnie za ramię. Być nazywanym Den-Den nie jest
chyba najgorszą rzeczą na świecie - podejrzewam, że czułbym się
znacznie gorzej, gdyby wypalono mi oczy gorącym żelazem albo
amputowano nogę za pomocą piły mechanicznej - ale nigdy nie
sprawiało mi to szczególnej przyjemności. - Gdzie się podziałeś?
Nie widziałeś zakończenia. Zakończenie jest... - ...najlepsze ze
wszystkiego - dokończyłem. - Przepraszam, musiałem odpowiedzieć
na niespodziewany zew natury. - Opowiem ci, jeśli pojedziemy na
chwilę na Skarpę - szepnęła przyciskając moje ramię do miękkiej
wypukłości swojej piersi. - Oczywiście, jeśli masz ochotę. - Czy
to było szczęśliwe zakończenie?
Uśmiechnęła się do mnie. Jej oczy były jak zwykle wielkie,
słodkie i odrobinę zamglone. Przycisnęła jeszcze mocniej moje
ramię. - Bardzo szczęśliwe. Lubię szczęśliwe zakończenia, a ty,
Den-Den? - Uwielbiam je - odparłem. Powinienem był chyba myśleć
o tym, co obiecywało dotknięcie jej piersi, lecz myślałem
wyłącznie o Arniem. Tej nocy znowu miałem sen, ale tym razem
Christine była stara; wręcz przeraźliwie stara, okropne truchło
samochodu, coś, co można by zobaczyć w kartach Taroka; zamiast
Wisielca - Samochód Śmierci. Coś dorównującego wiekiem piramidom.
Silnik zapalił, zakrztusił się i wyrzucił kłąb niebieskiego dymu.
Samochód nie był pusty. Za kierownicą kiwał się Roland D. LeBay.
Miał otwarte oczy, lecz były one szkliste i martwe. Za każdym
razem, kiedy silnik zwiększał obroty wprawiając nadwozie w
wibrację, podskakiwał niczym szmaciana lalka, kołysząc w przód
i w tył łysiejącą czaszką. A potem opony wrzasnęły potępieńczo
i plymouth runął na mnie; w tej samej chwili rdza zniknęła,
porysowane szkło stało się znowu idealnie przejrzyste, chromowane
części rozbłysły drapieżną nowością, stare gumy zaś zmieniły się
w nowiutkie opony o bieżniku głębokim jak Wielki Kanion. Samochód
pędził ku mnie z nienawistnie świecącymi reflektorami, a mnie
przemknęła tylko jedna myśl, kiedy uniosłem ręce w głupim,
bezsensownym, obronnym geście: Boże, jego nieskończona
wściekłość...

Obudziłem się.
Nie krzyknąłem. Tym razem udało mi się zdusić krzyk w sobie. Z
najwyższym trudem.
Usiadłem na łóżku w kałuży księżycowego światła. Zmarł nagle. Tej
nocy już nie udało mi się zasnąć tak szybko jak poprzedniej.


11. POGRZEB

Wspaniałe tylne płetwy, gumy i chlapacze,
Sunie jak kawał nieba ściągnięty na ziemię,
Kiedy umrę, wrzućcie mnie na tylne siedzenie
I odstawcie na złom w moim cadillacu.

Bruce Springsteen

Brad Jeffries, nasz brygadzista, miał czterdzieści kilka lat, był
mocno zbudowany, lekko łysiejący i zawsze opalony. Uwielbiał na
nas wrzeszczeć - szczególnie jeśli nie nadążaliśmy z planem - ale
w gruncie rzeczy był porządnym człowiekiem. Poszedłem do niego
w czasie przerwy na kawę, by zapytać, czy Arnie już poprosił o
wolne na popołudnie. - Gadał coś o dwóch godzinach, bo chce
jechać na pogrzeb - powiedział Brad. Zdjął okulary w stalowych
oprawkach i rozmasowywał czerwone ślady po obu stronach nosa. -
Nie rób mi tego samego. I tak pracujecie tu ostatni tydzień, a
potem zostanę z samymi obibokami. - Brad, to dla mnie bardzo
ważne.
- Dlaczego? Kim jest ten facet? Cunningham powiedział, że kupił
od niego wóz, i to wszystko. Jezu, nie myślałem, że na pogrzeby
handlarzy używanymi samochodami chodzi ktoś oprócz ich rodzin! -
 To nie był handlarz, tylko zwykły człowiek. Arnie ma z tym
jakieś problemy. Wydaje mi się, że powinienem z nim być. Brad
westchnął ciężko.
- Dobra. Dobra, dobra, dobra. Masz wolne od pierwszej do
trzeciej, tak jak on. Pod warunkiem, że będziesz pracował w
czasie przerwy, a w czwartek zostaniesz do szóstej wieczorem. -
Jasne. Dzięki, Brad.
- Nie rejestruję tego na waszych kartach - dodał. - Gdyby
dowiedział się o tym ktoś z nadzoru pracy w Pittsburghu,
zrobiliby mi z dupy sieczkę. - Nikt się nie dowie.
- Szkoda, że odchodzicie, chłopaki - powiedział, biorąc do ręki
gazetę i otwierając ją na wiadomościach sportowych. W ustach
Brada był to największy komplement. - Nam też dobrze się tu
pracowało.
- To dobrze, Dennis. A teraz zmykaj stąd, bo chcę poczytać
gazetę. Zrobiłem to.

Punktualnie o pierwszej wskoczyłem na równiarkę i podjechałem do
szatni. Kiedy wszedłem do środka, Arnie właśnie odwiesił swój
żółty kask i zakładał czystą koszulę. Spojrzał na mnie ze
zdumieniem. - Dennis! Co tu robisz?
- Szykuję się na pogrzeb - odparłem. - Tak samo jak ty.
- Nie - powiedział natychmiast i chyba właśnie to jedno słowo
bardziej niż cokolwiek innego - bardziej niż soboty, w które
przestał mnie odwiedzać, niż dystans, z jakim rozmawiali ze mną
przez telefon Regina i Michael, niż jego zachowanie, kiedy
zadzwoniłem do niego z kina - pozwoliło mi zrozumieć, jak bardzo
odsunął mnie od swojego życia i że stało się to dokładnie w taki
sam sposób, w jaki umarł LeBay: nagle. - Właśnie że tak. Arnie,
ten facet wciąż mi się śni. Słyszysz, co do ciebie mówię? On mi
się śni. Jadę tam. Możemy jechać razem albo osobno, ale muszę tam
być. - Nie żartowałeś wtedy, prawda?
- Kiedy?
- Kiedy zadzwoniłeś do mnie z kina. Naprawdę nie wiedziałeś, że
umarł. - Boże! Naprawdę myślisz, że robiłbym sobie żarty z czegoś
takiego? - Nie - przyznał po chwili. Powiedział "nie" dopiero
wtedy, kiedy się dobrze zastanowił. Dopuszczał możliwość, że
wszyscy zwrócili się przeciwko niemu. Zrobił to Will Darnell i
Buddy Repperton, a także, jak mi się wydaje, matka i ojciec. Ale
w gruncie rzeczy nie chodziło o nich, bo nie oni byli właściwą
przyczyną. Prawdziwą przyczyną był ten samochód. - Śni ci się?
- Tak.
Stał z czystą koszulą w rękach, myśląc nad tym intensywnie. - W
gazecie napisali, że będą go chować na Libertyville Heights
Cemetery - odezwałem się wreszcie. - Jedziesz autobusem czy ze
mną? - Z tobą.
- Dobry pomysł.

Staliśmy na pagórku w pewnym oddaleniu od miejsca ceremonii, nie
mając odwagi ani ochoty zejść w dół i dołączyć do garstki
żałobników. Zgromadziło się ich w sumie niewiele ponad dziesięć
osób, z czego połowę stanowili wiekowi mężczyźni w mundurach
sprawiających wrażenie bardzo starych i troskliwie
przechowywanych - prawie można było wyczuć zapach gałek
przeciwmolowych. Przykryta flagą trumna LeBaya stała na rolkach
nad grobem. Ciepły sierpniowy wiatr niósł ku nam słowa kapłana:
człowiek jest jak trawa, która rośnie, a potem jest ścinana,
człowiek jest jak kwiat, który rozkwita na wiosnę i więdnie
jesienią, człowiek jest jak miłość, która przemija. Kiedy
ceremonia dobiegła końca, zwinięto flagę, a
sześćdziesięciokilkuletni mężczyzna rzucił na trumnę garść ziemi.
Małe grudki potoczyły się po drewnianej powierzchni i wpadły do
wykopanego dołu. W nekrologu wspomniano, że LeBay pozostawił
brata i siostrę. To musiał być jego brat; podobieństwo nie było
uderzające, ale dawało się bez trudu dostrzec. Siostra
najwyraźniej nie dotarła na pogrzeb, gdyż nad dołem zgromadzili
się sami mężczyźni. Dwóch osobników z Legionu Amerykańskiego
złożyło flagę w kształt spiczastego kapelusza, a jeden z nich
wręczył ją bratu LeBaya. Kapłan zwrócił się do Boga z prośbą, by
zechciał ich pobłogosławić i zachować, by spojrzał na nich
łaskawie, pocieszył ich w bólu i zesłał na nich spokój. Zaraz
potem wszyscy zaczęli się rozchodzić. Odwróciłem się, by spojrzeć
na Arniego, i przekonałem się, że nie ma go już przy mnie. Stał
nieco dalej, pod drzewem, i płakał. - Wszystko w porządku, Arnie?
- zapytałem. Nagle uświadomiłem sobie, że nikt z biorących udział
w uroczystości nie uronił żadnej łzy i że gdyby Roland D. LeBay
przypuszczał, iż jedyną osobą, która okaże jakieś uczucia podczas
jego skromnego pogrzebu na jednym z nędzniejszych cmentarzy w
zachodniej Pensylwanii, będzie właśnie Arnie Cunningham, to chyba
opuściłby z pięćdziesiąt dolców z ceny tego swojego zakichanego
samochodu. Tym bardziej że nawet wtedy żądałby za niego o sto
pięćdziesiąt więcej, niż był wart. Arnie otarł twarz gwałtownym
gestem.
- W porządku - wychrypiał. - Chodźmy.
- Jasne.
Myślałem, że chce już wracać, lecz on nie ruszył w kierunku mego
dustera, tylko w dół wzgórza. Otworzyłem już usta, by go zapytać,
dokąd idzie, ale natychmiast je zamknąłem. Wiedziałem, dokąd
idzie: porozmawiać z bratem LeBaya. Stał z flagą wetkniętą pod
pachę, pogrążony w cichej rozmowie z dwoma członkami Legionu
Amerykańskiego. Był ubrany jak człowiek zbliżający się właśnie
do bardzo skromnej emerytury - w prążkowany garnitur o
wyświechtanym siedzeniu. Krawat był cokolwiek wymięty, a biała
koszula miała żółtą otoczkę na kołnierzyku. Obejrzał się na nas.
- Przepraszam, ale pan jest chyba bratem pana LeBaya, prawda? -
zapytał Arnie. - Zgadza się - odparł, obrzucając go pytającym i,
jak mi się wydawało, lekko zaniepokojonym spojrzeniem. Arnie
wyciągnął rękę.
- Nazywam się Arnold Cunningham. Znałem trochę pańskiego brata.
Niedawno kupiłem od niego samochód. Kiedy Arnie podał mu rękę,
LeBay odruchowo wyciągnął swoją - u nas, Amerykanów, jest to
najgłębiej zakodowany w podświadomości gest, jeśli nie liczyć
sprawdzania, czy po wyjściu z toalety nie zapomnieliśmy zapiąć
rozporka. Jednak gdy Arnie wspomniał o samochodzie, ręka wyraźnie
się zawahała. Przez chwilę odniosłem nawet wrażenie, że mężczyzna
cofnie ją, pozostawiając dłoń Arniego zawieszoną w powietrzu.
Jednak nie zrobił tego... a przynajmniej nie do końca. Uścisnął
mu krótko rękę i natychmiast ją puścił. - Christine - powiedział
skrzypiącym głosem. Tak, rodzinne podobieństwo nie ulegało
najmniejszej wątpliwości: wygięcie brwi, kształt szczęki,
jasnobłękitne oczy. Ale twarz tego człowieka była łagodniejsza,
niemal przyjazna. Nie wydawało mi się prawdopodobne, żeby
kiedykolwiek nabrała sępich cech jego brata. - W ostatniej kartce
Rollie wspomniał coś o tym, że ją sprzedał. Dobry Boże, on też
używał tego przeklętego żeńskiego zaimka! Poza tym, Rollie!
Doprawdy trudno było sobie wyobrazić LeBaya, z jego łysiejącą
czaszką i brudnym pasem ortopedycznym, jako czyjegokolwiek
Rolliego. Ale jego brat powiedział to zdrobnienie takim samym
suchym tonem. W jego głosie nie było ani odrobiny miłości, a w
każdym razie ja nie potrafiłem tego dosłyszeć. - Mój brat rzadko
do mnie pisywał, panie Cunningham - ciągnął LeBay - ale wiem, że
uwielbiał gnoić ludzi. Chciałbym znać na to jakieś łagodniejsze
określenie, lecz takie chyba nie istnieje. Określił pana jako
"palanta" i chwalił się, że "nieźle pana wyruchał". Opadła mi
szczęka. Odwróciłem się do Arniego, oczekując podświadomie
kolejnego wybuchu wściekłości, ale jego twarz nie zmieniła
wyrazu. - W ten sposób myśli prawie każdy sprzedający - zauważył
spokojnie. - Nie uważa pan, panie LeBay? LeBay roześmiał się z
przymusem.
- To mój przyjaciel - dodał Arnie. - Był ze mną, kiedy kupowałem
samochód. Zostałem przedstawiony i uścisnąłem rękę George'a
LeBaya. Byli żołnierze odeszli. Zostaliśmy tylko my trzej,
spoglądając na siebie nieufnie. LeBay przełożył do drugiej ręki
flagę zdjętą z trumny brata. - Mogę coś dla pana zrobić, panie
Cunningham? - zapytał wreszcie. Arnie odchrząknął.
- Myślałem o garażu. Widzi pan, ja pracuję przy tym samochodzie.
Staram się go naprawić, żeby dopuścili go do ruchu. Moi rodzice
nie pozwolili mi trzymać go przy domu, więc pomyślałem sobie... -
 Nie.
- ...czy nie mógłbym wynająć tego garażu...
- Nie. To absolutnie niemożliwe.
- Zapłaciłbym panu dwadzieścia dolarów tygodniowo. Dwadzieścia
pięć, jeśli pan chce. Skrzywiłem się. Arnie przypominał mi
dziecko, które weszło w lotne piaski i postanowiło dla dodania
sobie animuszu zjeść kilka cukierków nafaszerowanych arszenikiem.
- To naprawdę nie wchodzi w grę.
LeBay sprawiał wrażenie coraz bardziej zdenerwowanego.
- Tylko sam garaż - upierał się Arnie, z trudem zachowując
spokój. - Ten sam garaż, w którym stała do tej pory. - Nic z tego
- powtórzył LeBay. - Dziś rano zgłosiłem pośrednikowi dom do
sprzedaży. Będzie go pokazywał klientom... - Jasne, ale na
razie...
- ...więc nie powinien pan się tam kręcić. Chyba pan to rozumie,
prawda? - Nachylił się do Arniego. - Proszę mnie źle nie
zrozumieć: nie mam nic przeciwko młodzieży. Gdybym miał, pewnie
wylądowałbym już u czubków, bo przez prawie czterdzieści lat
uczyłem w szkole średniej w Paradise Falls w Ohio. Pan wydaje się
bardzo inteligentnym, oczytanym młodzieńcem, ale mnie chodzi
tylko o to, żeby jak najszybciej sprzedać ten dom i oddać połowę
pieniędzy siostrze, która mieszka w Denver. Nie chcę mieć z nim
nic wspólnego, panie Cunningham, podobnie jak nie chcę mieć nic
wspólnego z życiem mojego brata. - Rozumiem - powiedział Arnie. -
 Czy sprawiłoby panu jakąś różnicę, gdybym obiecał, że będę się
opiekował domem? Mógłbym skosić trawę, pomalować ściany, naprawić
to i owo... Potrafię robić takie rzeczy. - On naprawdę to potrafi
- wtrąciłem się. Nie zaszkodzi, by Arnie zapamiętał, że byłem po
jego stronie... nawet jeśli prawda wyglądała zupełnie inaczej. -
 Wynająłem już kogoś, żeby się tym zajął - odparł LeBay.
Zabrzmiało to nawet prawdopodobnie, lecz ja wiedziałem z całą
pewnością, że to kłamstwo. Przypuszczam, iż Arnie także to
wiedział. - W porządku. Przykro mi z powodu pańskiego brata.
Wydawał się człowiekiem... o bardzo silnej woli. Kiedy to
powiedział, przypomniałem sobie LeBaya ze ściekającymi po
policzkach wielkimi, tłustymi łzami. "No i tak. Pozbyłem się jej,
chłopcze". - O silnej woli? - LeBay uśmiechnął się cynicznie. -
Och, bez wątpienia. Był sukinsynem o wyjątkowo silnej woli. -
Chyba nie zauważył zdumionej miny Arniego. - Wybaczcie mi,
panowie, ale obawiam się, że to słońce trochę źle podziałało mi
na żołądek. Zrobił ruch, jakby zbierał się do odejścia.
Przyglądaliśmy mu się, stojąc niedaleko grobu. Nagle zatrzymał
się i przez twarz Arniego przemknął błysk nadziei; myślał, że
LeBay zmienił zdanie. On jednak przez chwilę stał z pochyloną
głową w pozie człowieka pogrążonego głęboko w myślach, po czym
odwrócił się do nas. - Radzę panu zapomnieć o tym samochodzie -
zwrócił się do Arniego. - Niech pan ją sprzeda. Jeśli nie
znajdzie pan nikogo, kto kupiłby ją w całości, niech pan ją
sprzeda na części. Jeśli nikt jej nie kupi na części, niech pan
ją odda na złom. Proszę to zrobić możliwie szybko i ostatecznie,
tak jakby porzucał pan niedobry nałóg. Myślę, że będzie pan
znacznie szczęśliwszy. Stał tam patrząc na Arniego i czekając na
jakąś odpowiedź, lecz Arnie nie zareagował, wpatrując się tylko
bez zmrużenia powiek w oczy LeBaya. Jego własne oczy przybrały
tę szczególną ciemnoszarą barwę świadczącą o tym, że ich
właściciel postanowił trwać przy czymś z niewzruszonym uporem.
LeBay zrozumiał to i skinął głową. Wyglądał na bardzo
nieszczęśliwego i niezbyt zdrowego. - Do widzenia, panowie.
- Cóż, to chyba wyjaśnia sprawę - westchnął Arnie, spoglądając
niechętnie za oddalającymi się plecami LeBaya. - Chyba tak -
zgodziłem się, mając nadzieję, że sprawiam wrażenie bardziej
zawiedzionego, niż byłem w istocie. To przez mój sen. Wcale nie
podobał mi się pomysł, żeby wstawiać Christine z powrotem do tego
garażu. Wtedy wszystko byłoby jak w moim śnie. Ruszyliśmy w
milczeniu do samochodu. LeBay nie dawał mi spokoju. Obaj
LeBayowie nie dawali mi spokoju. Wiedziony nagłym impulsem
podjąłem raptowną decyzję - jeden Bóg wie, jak potoczyłyby się
sprawy, gdybym tego wtedy nie uczynił. - Muszę się odpryskać -
powiedziałem do Arniego. - Zaczekaj dwie minutki, dobra? - Jasne
- odparł nawet nie podnosząc wzroku. Szedł przed siebie z rękami
wbitymi w kieszenie i opuszczoną głową. Skręciłem w lewo, w
kierunku wskazywanym przez dyskretny znaczek i jeszcze mniejszą
strzałkę. Jednak kiedy tylko skryłem się za pierwszym pagórkiem,
zawróciłem w prawo i popędziłem w stronę parkingu. Dopadłem
George'a LeBaya w chwili, kiedy powoli sadowił się za kierownicą
maleńkiego vauxhalla chevette z naklejką Hertza na przedniej
szybie. - Panie LeBay! - wysapałem. - Panie LeBay... - Spojrzał
na mnie ze zdziwieniem. - Przepraszam, że jeszcze zawracam panu
głowę... - Nie szkodzi - odparł. - Niestety obawiam się, że nie
zmieniłem zdania. Nie mogę wynająć garażu pańskiemu
przyjacielowi. - To dobrze - powiedziałem.
Uniósł krzaczaste brwi.
- Chodzi o ten samochód - wyjaśniłem. - Nie lubię go.
Wpatrywał się we mnie bez słowa.
- Nie wydaje mi się, żeby dobrze wpływał na Arniego. Jest w nim
coś... bo ja wiem... - Zazdrość? - zapytał spokojnie. - Czas,
który kiedyś spędzał z panem, teraz poświęca wyłącznie jej? -
Chyba tak - przyznałem. - Przyjaźnimy się od wielu lat. Ale...
Nie wydaje mi się, żeby to było wszystko. - Nie?
- Nie. - Obejrzałem się, by sprawdzić, czy Arnie nie pojawił się
w zasięgu wzroku. Nie patrząc na LeBaya zdołałem to wreszcie z
siebie wyrzucić: - Dlaczego kazał mu pan odprowadzić go na
złomowisko i zapomnieć o nim? Dlaczego powiedział pan, że to jest
jak niedobry nałóg? Przez dłuższą chwilę nic nie mówił i zacząłem
się już bać, że po prostu nie ma nic do powiedzenia - a w każdym
razie nic, co chciałby, żebym ja usłyszał. Potem, tak cicho, że
z trudem go usłyszałem, zapytał: - Synu, czy jesteś pewien, że
to twój interes?
- Nie wiem. - Nagle poczułem, że koniecznie muszę spojrzeć mu
prosto w oczy. - Ale bardzo martwię się o Arniego. Nie chcę, żeby
stało mu się coś złego. Ten samochód już napytał mu sporo biedy.
Boję się, że będzie jeszcze gorzej. - Niech pan przyjedzie
wieczorem do mnie do motelu. Przy Western Avenue, niedaleko
zjazdu z 376. Wie pan, gdzie to jest? - Spawałem tam barierę
ochronną. - Pokazałem mu ręce. - Do dziś zostały mi blizny.
Uśmiechnąłem się, ale on nie odpowiedział uśmiechem.
- Rainbow Motel. Są tam dwa. Mój jest ten tańszy.
- Dziękuję panu - mruknąłem niezręcznie. - Ja naprawdę... -
Możliwe, że to nie jest ani pański interes, ani mój, ani
czyjkolwiek - przerwał mi spokojnym głosem nauczyciela, tak
różnym (choć jednocześnie w dziwny sposób podobnym) od ochrypłego
krakania swojego zmarłego brata. (to najwspanialszy zapach na
świecie... może z wyjątkiem cipki) - Ale jedno mogę panu
powiedzieć już teraz: mój brat nie był dobrym człowiekiem.
Przypuszczam, że jedyną rzeczą, jaką naprawdę kochał w całym
swoim życiu, był ten plymouth fury, którego właśnie kupił pański
przyjaciel. Niewykluczone, że to sprawa wyłącznie między nimi
dwoma, bez względu na to, co pan mi powie albo co ja powiem panu.
- Uśmiechnął się. Nie był to przyjemny uśmiech. Przez ułamek
sekundy odniosłem wrażenie, że uśmiecha się do mnie Roland D.
LeBay. Zadrżałem. - Synu, jesteś chyba jeszcze za młody, by
poszukiwać mądrości w słowach innych ludzi, lecz mimo to coś ci
powiem: naszym największym wrogiem jest miłość. - Skinął poważnie
głową. - Tak. Poeci kłamią, czasem nieświadomie, a czasem z pełną
premedytacją. Miłość jest jak morderca. Wcale nie jest ślepa. To
kanibal o wyjątkowo ostrym wzroku. Przypomina wiecznie głodnego
owada. - A co jada? - zapytałem niespodziewanie dla samego
siebie. Uważałem, że ta rozmowa nie ma najmniejszego sensu; tylko
moje usta miały na ten temat odmienne zdanie. - Przyjaźń -
oświadczył LeBay. - Pożera przyjaźń. Na twoim miejscu, Dennis,
przygotowałbym się na najgorsze. Zatrzasnął drzwiczki swojego
chevette, uruchomił jego silnik kosiarki i odjechał,
pozostawiając mnie stojącego na skraju asfaltowego parkingu.
Przypomniałem sobie, że Arnie powinien zobaczyć mnie
nadchodzącego od strony toalet, więc puściłem się biegiem w
tamtym kierunku. Po drodze przyszło mi do głowy, że grabarze,
pracownicy komunalni, inżynierowie wieczności, czy jak tam oni
się nazywają, opuszczają teraz trumnę LeBaya do dołu. Garść ziemi
rzucona pod koniec uroczystości przez George'a LeBaya leży na jej
wierzchu niczym odcisk dłoni zwycięzcy. Usiłowałem odpędzić od
siebie ten obraz, lecz zamiast niego pojawił się inny, jeszcze
gorszy: Roland D. LeBay we wnętrzu swojej wyściełanej jedwabiem
trumny, ubrany w najlepszy garnitur i najlepszą bieliznę, lecz
już bez swego aromatycznego, pożółkłego pasa ortopedycznego, ma
się rozumieć. LeBay w ziemi, LeBay w trumnie z rękami złożonymi
na piersi... Skąd wzięła się u mnie ta pewność, że twarz miał
wykrzywioną w szerokim, paskudnym uśmiechu?

12. NIEZŁA HISTORIA RODZINNA

Nie słyszycie tego u siebie tam, w Needham?
Przy szosie numer 128, tuż obok linii elektrycznej...
Jak zimno tu w ciemności,
Jak wspaniale tu w ciemności...

Jonathan Richman i Modern Lovers

Istotnie, Rainbow Motel nie należał do najlepszych -
jednopoziomowy, o parkingu pokrytym spękaną kostką i z częściowo
zepsutym neonem. Dokładnie takie miejsce, w jakim można spotkać
podstarzałego nauczyciela języka angielskiego. Wiem, że to brzmi
bardzo przygnębiająco, ale taka jest prawda. Nazajutrz miał oddać
na lotnisku swój wynajęty u Hertza samochód i polecieć do
Paradise Falls w stanie Ohio. Rainbow Motel przypominał oddział
geriatryczny. Starzy ludzie siedzieli przed swoimi pokojami w
ogrodowych fotelach, dostarczonych specjalnie w tym celu przez
właściciela, ze skrzyżowanymi kościstymi nogami i białymi
skarpetkami podciągniętymi wysoko na owłosionych piszczelach.
Wszyscy mężczyźni wyglądali jak emerytowani alpiniści, chudzi i
silni, natomiast większość kobiet rozkwitała miękkim tłuszczem
świadczącym o przekroczonej pięćdziesiątce i braku nadziei. Od
tamtej pory często widywałem motele wypełnione wyłącznie ludźmi
w tym wieku; zupełnie jakby przekazywali sobie wiadomości o nich
jakąś Gorącą Linią Retro. Przywieźcie swoje Mięśniaki i
Powiększoną Prostatę do naszego Niezbyt Malowniczego Motelu. Nie
mamy Telewizji Kablowej, ale mamy Magiczne Paluszki, tylko po
Ćwierć Dolara za sztukę. Nigdzie nie mogłem dostrzec choćby
jednego młodego człowieka; na placu zabaw stały zardzewiałe
huśtawki rzucając na ziemię długie nieruchome cienie. W górze,
bzycząc jak rój much złapany w butelkę, neonowa tęcza wznosiła
się półkolem nad napisem, w którym brakowało dwóch liter. LeBay
siedział ze szklanką w dłoni przed pokojem numer 14. Podszedłem
do niego i podałem mu rękę. - Napijesz się lemoniady? - zapytał.
- Nie, dziękuję.
Przyniosłem sobie ogrodowe krzesełko sprzed sąsiedniego pustego
pokoju i usiadłem obok LeBaya. - W takim razie pozwól, że opowiem
ci wszystko, co wiem - rzekł swoim łagodnym, kulturalnym głosem.
- Jestem jedenaście lat młodszy od Rolliego i wciąż jeszcze uczę
się, jak być starym. Poruszyłem się niezgrabnie na krześle i nic
nie powiedziałem. - Było nas czworo - ciągnął. - Rollie
najstarszy, ja najmłodszy. Nasz brat Drew zginął we Francji w
1944 roku. On i Rollie służyli zawodowo w wojsku. Wychowywaliśmy
się tutaj, w Libertyville, tylko że Libertyville było dużo
mniejsze niż teraz. Na tyle małe, że miało obywateli pierwszej
i drugiej kategorii. My należeliśmy do drugiej. Biedacy.
Niezaradni. Pechowcy. Wybierz taki stereotyp, jaki chcesz. -
Zachichotał cicho w zapadającym mroku i dolał sobie do szklanki
7-Up. - Tak naprawdę to zapamiętałem tylko jedno zdarzenie z
dzieciństwa Rolliego - bądź co bądź chodził już do piątej klasy,
kiedy się urodziłem - ale zapamiętałem je bardzo dobrze. - Co to
było? - zapytałem.
- Jego wściekłość - odparł LeBay. - Rollie bardzo często był
wściekły. Był wściekły dlatego, że musiał chodzić do szkoły w
zniszczonych ubraniach, dlatego że mieliśmy ojca pijaka, który
nie potrafił utrzymać się na dłużej w pracy w żadnej z czterech
okolicznych hut, dlatego że matka nie umiała zmusić ojca, by
przestał pić. Był także wściekły na trójkę młodszego rodzeństwa -
 na Drewa, Marcie i mnie - które czyniło biedę wręcz niemożliwą
do zniesienia. LeBay wyciągnął rękę i podwinął rękaw koszuli,
odsłaniając stare poskręcane ścięgna osłonięte cienką warstwą
lśniącej, napiętej skóry. Blizna, która zaczynała się przy
łokciu, sięgała niemal aż do przegubu. - To prezent od Rolliego -
 wyjaśnił. - Otrzymałem go, kiedy miałem trzy lata, a on
czternaście. Bawiłem się na chodniku przed domem kilkoma
drewnianymi klockami mającymi wyobrażać samochody osobowe i
ciężarówki, kiedy pojawił się rozwścieczony Rollie wracający ze
szkoły. Mam wrażenie, że znalazłem się akurat na jego drodze.
Odepchnął mnie, poszedł dalej, po czym wrócił, podniósł mnie i
rzucił. Wylądowałem z ręką wbitą na metalową, ostro zakończoną
sztachetę ogrodzenia otaczającego kępę chwastów i słoneczników
nazywaną przez matkę z uporem "ogródkiem". Krwawiłem tak bardzo,
że wszyscy płakali z przerażenia - wszyscy z wyjątkiem Rolliego,
który cały czas wrzeszczał: "Nie właź mi w drogę, smarkaczu,
rozumiesz? Nie właź mi w drogę!" Wpatrywałem się zafascynowany
w starą bliznę, uświadamiając sobie, iż jest taka długa dlatego,
że małe ramię trzylatka zamieniło się z biegiem lat w duże,
żylaste ramię mężczyzny, które teraz widziałem.. Brocząca krwią
rana z roku 1921 przeistoczyła się w srebrzystą, rozczłonkowaną
szramę przypominającą nieco szczeble drabiny. Rana zniknęła,
natomiast blizna... urosła. Wstrząsnął mną okropny, beznadziejny
dreszcz. Pomyślałem o Arniem walącym pięścią w obicie tablicy
wskaźników, o Arniem wrzeszczącym wściekle, że on im jeszcze
pokaże, pokaże, pokaże... George LeBay wpatrywał się we mnie. Nie
wiem, co dostrzegł na mojej twarzy, ale w każdym razie opuścił
powoli rękaw i zapiął starannie guzik przy mankiecie, jakby
zaciągał zasłonę nad przeszłością zbyt okropną, żeby można było
stanąć z nią oko w oko. Pociągnął ze szklanki.
- Kiedy wieczorem do domu wrócił ojciec - był na jednej z
pijackich wypraw, które nazywał "szukaniem pracy" - i dowiedział
się, co zrobił Rollie, zerżnął mu tyłek do żywej skóry. Mimo to
Rollie nie uznał swojej winy. Płakał, ale nie chciał przeprosić.
- LeBay uśmiechnął się lekko. - Wreszcie wtrąciła się matka,
krzycząc na ojca, żeby przestał go bić, bo zatłucze go na śmierć.
Łzy ciekły mu po twarzy, lecz mimo to powtarzał: "Wlazł mi w
drogę. Jak wlezie mi jeszcze raz, zrobię to samo i ty nic na to
nie poradzisz, stary moczymordo". Wtedy ojciec uderzył go w
twarz, a on upadł na podłogę, krwawiąc obficie z nosa. Mama
krzyczała, Marcia płakała, Drew kulił się w kącie, ja
wrzeszczałem co sił w płucach, trzymając się za zabandażowaną
rękę, a Rollie powtarzał: "Zrobię to, ty przeklęty, cholerny
moczymordo! Zrobię to, rozumiesz?" Nad nami pojawiły się pierwsze
gwiazdy. Jakaś stara kobieta kilka pokoi dalej wstała z krzesła,
poszła do swojego forda, wyjęła z niego podniszczoną walizkę i
wróciła z nią do pokoju. Gdzieś grało radio, nastawione
bynajmniej nie na rockowe dźwięki UKF-104. - Najlepiej pamiętam
tę jego nieskończoną wściekłość - powtórzył cicho LeBay. - W
szkole bił się z każdym, kto stroił sobie żarty z jego ubrania
albo fryzury. Gotów był bić się z każdym, kogo choćby podejrzewał
o to, że nabija się z niego. Wciąż zawieszano go w prawach
ucznia, aż wreszcie zrezygnował z nauki i wstąpił do armii. Lata
dwudzieste nie były najlepszym momentem, żeby to uczynić. W
tamtych czasach ze służbą w wojsku nie wiązały się żadne
zaszczyty ani awanse, nie było łopoczących sztandarów i flag, a
co najważniejsze, nie było godności. Przenosili go z bazy do
bazy, najpierw na południu, a potem na południowym zachodzie.
Mniej więcej co trzy miesiące dostawaliśmy od niego list. Wciąż
był wściekły. Najbardziej wściekał się na tych, których nazywał
"zasrańcami". Oni byli odpowiedzialni za wszystko. To zasrańcy
nie dali mu awansu, na który zasługiwał, zasrańcy odwołali mu
urlop, zasrańcy nie potrafiliby znaleźć własnego tyłka nawet za
pomocą obu rąk i latarki. Co najmniej dwa razy zasrańcy wsadzili
go do aresztu. Armia nie rezygnowała z niego, ponieważ był
znakomitym mechanikiem. Potrafił utrzymać mniej więcej na chodzie
wszystkie te archaiczne pojazdy, które wojsko posiadało za
łaskawym zezwoleniem Kongresu. Pomyślałem z niepokojem o Arniem,
obdarzonym dokładnie takimi samymi zdolnościami. LeBay pochylił
się do przodu.
- Ale ten talent stanowił tylko jeszcze jedno ujście dla jego
wściekłości, młody człowieku. Wściekłości, która znalazła swój
kres dopiero wtedy, kiedy kupił ten samochód, będący teraz
własnością twojego przyjaciela. - Co pan ma na myśli?
LeBay roześmiał się sucho.
- Naprawiał wojskowe ciężarówki, wojskowe samochody osobowe i
wojskowe transportery amunicji. Reperował buldożery i łatał za
pomocą śliny i drutu wszystko, co miało jeździć. Kiedyś, gdy do
Fortu Arnold w zachodnim Teksasie przyjechał z odwiedzinami
pewien kongresman, dowódca Rolliego, który postanowił za wszelką
cenę wywrzeć na polityku jak najlepsze wrażenie, polecił mu
doprowadzić do porządku cennego bentleya kongresmana. Napisał do
nas o tym "zasrańcu" cztery bite strony - cztery strony
wściekłości i jadu. Aż dziwne, że papier się nie zapalił, kiedy
to pisał. Tyle różnych pojazdów... A mimo to Rollie aż do końca
wojny nie miał własnego samochodu. Nawet wtedy mógł sobie
pozwolić jedynie na starego chevroleta o zużytym silniku i
przerdzewiałym nadwoziu. W latach dwudziestych i trzydziestych
zawsze brakowało mu pieniędzy, podczas wojny zaś zbyt wiele
energii pochłaniało samo utrzymanie się przy życiu. Przez te
wszystkie lata pracował w kolumnie transportowej, naprawiał
tysiące samochodów należących do różnych zasrańców, lecz nigdy
nie miał żadnego na własność. Wszystko było tak, jak w
Libertyville. Nie mógł tego zmienić ani ten stary chevrolet, ani
stary hudson hornet, którego kupił w rok po tym, jak się ożenił.
- Ożenił?
- Nie powiedział wam o tym, prawda? Najchętniej gadałby w kółko
o swoich przeżyciach w wojsku - przede wszystkim o wojnie i
wiecznych utarczkach z zasrańcami - dopóki byście nie zasnęli...
z jego ręką w kieszeni szukającą waszych portfeli. Ale na pewno
nie wspomniałby ani słowem o Weronice ani Ricie. - Kto to był?
- Weronika była jego żoną. Pobrali się w 1951, wkrótce przed tym,
jak Rolliego przeniesiono do Korei. Mógłby zostać w Stanach -
miał rodzinę, żona była w ciąży, a on sam nie należał do
najmłodszych - ale mimo to zdecydował się pojechać. - LeBay
obrzucił zamyślonym spojrzeniem martwy plac zabaw. - Popełnił
bigamię. W 1951 miał czterdzieści cztery lata i był już żonaty.
Przede wszystkim z armią, a także z zasrańcami. Ponownie umilkł.
Tym razem w jego milczeniu było coś niepokojącego. - Dobrze pan
się czuje? - zapytałem wreszcie.
- Tak - odparł. - Po prostu myślę. Myślę źle o zmarłych. -
Spojrzał na mnie; twarz miał spokojną, z wyjątkiem oczu, które
były mroczne i cierpiące. - Musisz wiedzieć, młody człowieku, że
to wszystko sprawia mi ogromny ból... Zapomniałem, jak się
nazywasz. Nie chcę opowiadać tych starych dziejów komuś, do kogo
nie mogę zwrócić się po imieniu. Donald...? - Dennis. Panie
LeBay, właściwie...
- Ból jest większy, niż mógłbym podejrzewać - ciągnął. - Ale
skoro już zaczęliśmy, powinniśmy skończyć, prawda? Widziałem
Weronikę tylko dwa razy. Pochodziła z Zachodniej Wirginii, z
okolic Wheeling. Takie jak ona nazywaliśmy wtedy "gąskami z
Południa", a ona bynajmniej nie należała do najbystrzejszych.
Rollie bez trudności zdominował ją i narzucił swoją wolę, tym
bardziej że chyba mu na tym zależało. Mimo to wydaje mi się, że
go kochała... przynajmniej do tej paskudnej historii z Ritą. Co
do Rolliego, to moim zdaniem nie uważał, że ożenił się z kobietą,
tylko z czymś w rodzaju ściany płaczu. Listy, które nam
przysyłał... Cóż, musisz pamiętać, że wcześnie zakończył naukę.
Choć były nieporadne, to w napisanie każdego z nich musiał włożyć
ogromny wysiłek. Stanowiły jego podporę, powieść, symfonię,
dzieło życia. Wątpię, czy pisał je po to, żeby pozbyć się
trucizny z serca; wydaje mi się, że zależało mu na tym, aby ją
jak najszerzej rozpowszechnić. Od chwili, kiedy poślubił
Weronikę, przestaliśmy je otrzymywać. Miał teraz na miejscu parę
uszu zawsze gotowych go wysłuchać, więc zupełnie przestał się
nami interesować. Przypuszczam, że podczas dwuletniego pobytu w
Korei pisywał do niej dość często, ale ja dostałem w tym czasie
tylko jeden list, a Marcia najwyżej dwa. Narodziny córki na
początku 1952 nie wywołały u niego radości, tylko dały pretekst
do gorzkiej uwagi, że teraz w domu będzie jedna gęba więcej do
wyżywienia, a zasrańcy będą go skubać jeszcze bardziej niż do tej
pory. - Czy on w ogóle nie awansował? - zapytałem. Rok temu
widziałem w telewizji fragment serialu "Byłem kiedyś orłem", a
potem kupiłem książkową wersję scenariusza, mając nadzieję, że
będzie to jakaś ciekawa historia o wojnie. Okazało się, że
dotyczyła zarówno wojny, jak pokoju, i dostarczyła mi sporo
zupełnie świeżych informacji na temat służby w siłach zbrojnych.
Jedna z nich dotyczyła tego, że prawdziwy sezon na promocje
zaczyna się w chwili wybuchu wojny. Trudno mi było pojąć, w jaki
sposób LeBay mógł wstąpić do armii w latach dwudziestych, przeżyć
dwie wojny i wciąż naprawiać jeżdżące złomy, kiedy Eisenhower
zostawał prezydentem. LeBay roześmiał się.
- Był jak Prewitt w "Stąd do wieczności". Awansował, po czym
natychmiast był za coś degradowany - na przykład za
niesubordynację, brak szacunku dla przełożonych albo pijaństwo.
Wspominałem ci już, że parę razy lądował w areszcie? Między
innymi dlatego, że kiedyś w klubie oficerskim w Forcie Dix
nasikał przed przyjęciem do wazy z ponczem. Odsiedział za to
tylko dziesięć dni, bo pewnie sędziowie posłuchali swoich sumień
i uznali, że był to tylko pijacki żart, jeden z tych, jakie
płatali sobie nawzajem sami oficerowie. Żaden z nich nie zdawał
sobie sprawy, bo i nie mógł, z nienawiści i pogardy, jakie kryły
się za tym gestem. Ja jednak przypuszczam, że już wtedy Weronika
mogłaby powiedzieć im, o co chodzi. Zerknąłem na zegarek:
piętnaście po dziewiątej. LeBay mówił już prawie od godziny. -
Mój brat wrócił z Korei w 1953, by po raz pierwszy zobaczyć swoją
córkę. Przypuszczam, że przyglądał się jej przez minutę lub dwie,
po czym oddał ją żonie, a sam poszedł do garażu, żeby przez
resztę dnia grzebać przy swym starym chevrolecie... Nie nudzę
cię, Dennis? - Nie - odparłem zgodnie z prawdą.
- Jedyną rzeczą, jakiej Rollie pragnął przez te wszystkie lata,
był nowy samochód. Nie cadillac ani lincoln - nie miał zamiaru
dołączyć do klasy wyższej, do oficerów i zasrańców. Chciał mieć
nowego plymoutha, może forda albo dodge'a. Weronika pisywała do
nas co jakiś czas. W swoich listach często wspominała, że
wszystkie niedziele spędzają w taki sam sposób, to znaczy w
salonach sprzedaży samochodów w miejscowościach, w których akurat
stacjonował Rollie. Zostawała z córeczką w ich starym hornecie,
czytając jej książeczki, podczas gdy Rollie chodził po placu ze
sprzedawcą, rozmawiając o kompresji, mocy silników, cylindrach
i przełożeniach skrzyni biegów... Czasem myślę o małej
dziewczynce wychowującej się przy łopocie plastikowych
proporczyków poruszanych podmuchami gorącego wiatru w przeróżnych
miastach i miasteczkach i nie wiem, czy powinienem się śmiać, czy
płakać. Moje myśli ponownie wróciły do Arniego.
- Chce pan powiedzieć, że pański brat miał obsesję?
- Tak, to właśnie chcę powiedzieć. Zaczął oddawać pieniądze
Weronice, żeby odkładała je na samochód. Oprócz tego, że ani razu
podczas swojej kariery w wojsku nie udało mu się awansować
powyżej starszego sierżanta, mój brat miał także problemy z
piciem. Nie był alkoholikiem, lecz co sześć lub osiem miesięcy
wyruszał na pijackie eskapady i wracał z nich bez pieniędzy, nie
mając nawet pewności, gdzie je wydał. Weronika miała położyć temu
kres. Była to jedna z przyczyn, dla których się z nią ożenił.
Przed każdą eskapadą Rollie przychodził do niej po pieniądze.
Kiedyś nawet przyłożył jej nóż do gardła. Dowiedziałem się o tym
od mojej siostry, która czasem rozmawiała z Weroniką przez
telefon. Ona jednak odmawiała wydania mu oszczędności, które
wówczas, w roku 1955, wynosiły około ośmiuset dolarów. "Pamiętaj
o samochodzie, kochanie - powiedziała mu, czując na gardle czubek
noża. - Nigdy go nie kupisz, jeśli przepuścisz wszystkie
pieniądze". - Musiała go bardzo kochać - zauważyłem.
- Być może. Ale nie czyń romantycznego założenia, że jej miłość
w jakikolwiek sposób zmieniła Rolliego. Owszem, woda drąży
kamień, lecz potrzebuje na to setek lat, a ludzie są śmiertelni.
Umilkł i zamyślił się, jakby chcąc jeszcze coś dodać na ten
temat, ale zrezygnował. Zwróciło to jednak moją uwagę. - Mimo to
nigdy nie tknął żadnej z nich - powiedział. - A musisz pamiętać,
że wtedy, kiedy przyłożył żonie nóż do gardła, był potężnie
pijany. Teraz czyni się wiele hałasu z powodu coraz częstszego
używania narkotyków przez uczniów i ja nie mam nic przeciwko
temu, bo uważam, że widok naćpanych piętnasto- i szesnastolatków
jest rzeczą straszną, lecz jednocześnie sądzę, że
najokrutniejszym i najbardziej niebezpiecznym narkotykiem, jaki
został kiedykolwiek wynaleziony, jest alkohol, który można
spożywać zupełnie legalnie. Do czasu, kiedy wreszcie mój brat
rozstał się z armią, a było to w roku 1957, Weronice udało się
odłożyć nieco ponad tysiąc dwieście dolarów. Należało jeszcze
dodać do tego całkiem sporą rentę w związku z chorobą kręgosłupa
- jak sam powiedział, walczył o to z zasrańcami i wygrał. Tak
więc nareszcie mieli pieniądze. Przeprowadzili się do domu, który
widzieliście, ale najpierw, ma się rozumieć, przyszła kolej na
samochód. Zawsze stanowił główny cel. Wizyty w salonach sprzedaży
stały się jeszcze częstsze, aż wreszcie Rollie zdecydował się na
Christine. Dostałem o niej długi list. Była plymouthem fury model
1958 sport coupe, a w liście były zawarte wszystkie dane
techniczne. Nie pamiętam ich już, lecz założę się, że twój
przyjaciel mógłby wyrecytować je od początku do końca. - Jej
wymiary... - mruknąłem.
LeBay uśmiechnął się bez śladu wesołości.
- Tak, jej wymiary. Pamiętam, że chwalił się, iż cena wynosiła
niespełna trzy tysiące dolarów, ale on "przycisnął ich", jak się
wyraził, i ostatecznie miał do zapłacenia tylko dwa tysiące sto.
Zamówił ją, wpłacił dziesięć procent zaliczki, a kiedy przywieźli
ją z fabryki, dopłacił resztę - gotówką, w banknotach dziesięcio-
i dwudziestodolarowych. W rok później Rita, która miała wtedy
sześć lat, udławiła się na śmierć. Podskoczyłem na krześle, o
mało z niego nie spadając. Spokojny głos LeBaya prawie mnie
uśpił, tym bardziej że byłem zmęczony. Ostatnie zdanie podziałało
jak strumień zimnej wody. - Tak, to prawda - odparł na moje
pytające, zdumione spojrzenie. - Tego dnia pojechali się
"samochodować". To zastąpiło wyprawy do salonów sprzedaży.
"Samochodowanie", tak się nazywało. Wziął to słowo z jednej z
rockandrollowych piosenek, których ciągle słuchał. Co niedziela
we trójkę jeździli się "samochodować". Na przednich i tylnych
siedzeniach leżały specjalne torebki na odpadki. Dziewczynka
miała stanowczo zabronione, by rzucać cokolwiek na podłogę. Nie
wojno jej było robić jakiegokolwiek nieporządku. Dobrze o tym
wiedziała, bo... Ponownie nastąpiła chwila dziwnej, pełnej
zastanowienia ciszy, po czym LeBay zaczął zupełnie nowy wątek. -
 Rollie zawsze utrzymywał popielniczki w czystości. Zawsze. Sam
dużo palił, lecz strząsał popiół za okno i w taki sam sposób
pozbywał się niedopałka. Kiedy jechał z nim ktoś, kto korzystał
z popielniczki, natychmiast po przyjeździe do domu mył ją i
wycierał papierowym ręcznikiem. Dwa razy w tygodniu mył cały
samochód, a dwa razy do roku zabezpieczał go przed korozją.
Wszystko robił sam, wynajmując na godziny stanowisko w pobliskim
warsztacie. Przemknęło mi przez myśl, czy przypadkiem nie był to
Garaż Darnella. - Tamtej niedzieli w drodze powrotnej do domu
zatrzymali się przy budce z hamburgerami. Wtedy nie było jeszcze
wielkich restauracji McDonalda, tylko małe przydrożne budki. To,
co się stało, nie było niczym niezwykłym... jak mi się wydaje.
Znowu chwila ciszy, jakby zastanawiał się, co może mi powiedzieć
albo w jaki sposób oddzielić fakty od domysłów. - Udławiła się
kawałkiem mięsa - przemówił wreszcie. - Kiedy zakrztusiła się i
złapała za gardło, Rollie natychmiast zjechał na pobocze,
wyciągnął ją z samochodu i zaczął walić w plecy. Oczywiście teraz
jest już metoda - zabieg Heimlicha - która znakomicie skutkuje
w takich sytuacjach. Nie dalej niż w ubiegłym roku jedna z
praktykantek uratowała w ten sposób chłopca, który zakrztusił się
w szkolnej stołówce. Ale w tamtych czasach... Moja bratanica
umarła na poboczu drogi. Wydaje mi się, że to musi być
przerażająca, brudna śmierć. Znowu mówił sennym głosem
nauczyciela wyjaśniającego nowy temat, ale mnie już odechciało
się spać. - Wierzę w to, że próbował ją uratować. I staram się
uwierzyć, że umarła jedynie w wyniku nieszczęśliwego zbiegu
okoliczności. Rollie przez wiele lat obracał się w dość
bezlitosnym środowisku i mocno wątpię, czy kochał swoją córkę
jakąś szczególnie gorącą miłością, jeżeli w ogóle ją kochał.
Czasem jednak, zwłaszcza w sprawach ostatecznych, brak miłości
może okazać się błogosławieństwem. Czasem potrzeba właśnie
bezwzględności. - Ale nie tym razem - zauważyłem.
- W końcu złapał ją za kolana i zaczął potrząsać, a potem uderzył
w żołądek w nadziei, że w ten sposób wywoła wymioty. Podejrzewam,
że byłby gotów nawet wykonać tracheotomię za pomocą swojego
scyzoryka, gdyby miał choć najmniejsze pojęcie, jak to się robi.
Ale oczywiście nie miał i dziewczynka umarła. Na pogrzebie oprócz
mnie zjawiła się także Marcia z mężem i rodziną. Było to nasze
ostatnie takie spotkanie. Pamiętam, jak myślałem: teraz na pewno
sprzeda ten samochód. W pewien sposób byłem nieco zawiedziony.
Zajmował tyle miejsca w listach Weroniki i w tych nielicznych,
jakie otrzymałem od Rolliego, że prawie zacząłem go uważać za
członka ich rodziny. Ale pomyliłem się. Zajechali pod kościół
czerwonym plymouthem... czystym... wypucowanym... i wstrętnym.
Był po prostu wstrętny. - Spojrzał na mnie. - Wierzysz mi,
Dennis? Przełknąłem z trudem ślinę.
- Tak - odparłem. - Wierzę panu.
LeBay skinął ponuro głową.
- Weronika siedziała na miejscu obok kierowcy i wyglądała jak
woskowa lalka. Wszystko, czym była - wszystko, co miała w sobie -
 zniknęło. Rollie miał samochód, a ona miała córeczkę. Nie
rozpaczała, tylko po prostu umarła. Siedziałem na krześle obok
niego i usiłowałem sobie wyobrazić, co bym zrobił, gdyby mnie
spotkało coś takiego. Moja córka zaczyna krztusić się i dławić
na tylnym siedzeniu samochodu, a potem umiera na poboczu drogi.
Czy pozbyłbym się wozu? A jeśli tak, to dlaczego? Przecież nie
on ją zabił, tylko kawałek hamburgera, który utkwił jej w
tchawicy. Dlaczego więc miałbym sprzedawać samochód? Oczywiście
nie biorąc pod uwagę faktu, że nie mógłbym na niego patrzeć ani
myśleć o nim nie czując strasznego bólu i rozpaczy. Sprzedałbym
go? Boże, a czy pasterz zabija swoje owce? - Zapytał go pan o to?
- Zapytałem, a jakże. Zaraz po pogrzebie. Była przy tym Marcia.
Z Zachodniej Wirginii przyjechał brat Weroniki i zabrał ją do
domu - zachowywała się jak lunatyczka. Zostaliśmy tylko we trójkę
- Marcia, ja i on. Ponowne zjednoczenie rodziny. Zapytałem go,
czy ma zamiar sprzedać samochód. Stał zaparkowany zaraz za
karawanem, który przywiózł na cmentarz trumnę - na ten sam
cmentarz, gdzie dzisiaj pochowano Rolliego. Był czerwono-biały.
Chrysler nie produkował tego modelu w takich kolorach;
przelakierowali go na zamówienie klienta. Staliśmy jakieś
piętnaście metrów od niego, a ja miałem dziwne wrażenie... to
znaczy coś szeptało mi, żeby odsunąć się jeszcze dalej, tak by
nas nie słyszał. - Co pan mu powiedział?
- Zapytałem, czy sprzeda wóz. Na jego twarzy natychmiast pojawił
się ten sam odpychający, uparty wyraz, jaki zapamiętałem z
dzieciństwa. Taki sam jak wtedy, kiedy cisnął mnie na metalowe
ogrodzenie i kiedy wyzywał ojca od moczymordów, choć ojciec
wcześniej rozkwasił mu nos. Oto, co mi odparł: "Musiałbym być
wariatem, żeby ją sprzedawać, George. Ma dopiero rok i zrobiłem
na niej zaledwie jedenaście tysięcy mil. Przecież wiesz, że
możesz wyjść na swoje dopiero wtedy, jak pojeździsz wozem co
najmniej trzy lata".  "Jeżeli to dla ciebie tylko kwestia
pieniędzy, to znaczy, że ktoś ukradł ci tę resztkę serca i
wsadził w to miejsce kamień - powiedziałem mu na to. - Chcesz,
żeby twoja żona codziennie na niego patrzyła? Żeby nim jeździła?
Dobry Boże, człowieku!" Jego twarz nawet nie drgnęła... dopóki
nie spojrzał na samochód stojący w pełnym blasku słońca tuż za
karawanem. Dopiero wtedy rysy trochę mu złagodniały. Pamiętam,
że zastanawiałem się, czy kiedykolwiek patrzył w ten sposób na
Ritę. Nie wydaje mi się. Wątpię, czy odczuwał taką potrzebę.
Umilkł na chwilę, po czym mówił dalej:
- Marcia powiedziała mu to samo. Zawsze bała się o niego, lecz
tego dnia górę wzięła złość - pamiętaj, że często otrzymywała
listy od Weroniki i wiedziała, jak bardzo jego żona kochała swoją
córeczkę. Powiedziała mu, że kiedy ktoś umiera, trzeba spalić
materac, na którym spał, dać ubrania Armii Zbawienia lub
komukolwiek, jednym słowem zrobić wszystko, żeby ci, którzy
zostali, mogli normalnie żyć dalej. Powiedziała mu, że jego żona
nigdy nie będzie mogła żyć normalnie, dopóki samochód, w którym
zginęła jej córka, będzie stał w garażu. Wtedy Rollie zapytał ją
w swój paskudny sarkastyczny sposób, czy w takim razie powinien
oblać samochód benzyną i podpalić tylko dlatego, że jego córka
udławiła się na śmierć. Siostra wybuchnęła płaczem i powiedziała,
że to dobry pomysł. Wreszcie wziąłem ją pod rękę i odprowadziłem
stamtąd. Do Rolliego nic nie docierało ani wtedy, ani później.
Samochód był jego, a on mógł bez końca powtarzać, że nie wyjdzie
się na swoje sprzedając wóz, który nie ma przynajmniej trzech lat
i że zrobił dopiero jedenaście tysięcy mil, ale prawda wyglądała
w ten sposób, że miał zamiar ją zatrzymać wyłącznie dlatego, bo
tego chciał. Marcia wróciła z rodziną do Denver autobusem i z
tego, co wiem, nigdy więcej nie widziała się z Rolliem ani nie
napisała do niego listu. Nie zjawiła się także na pogrzebie
Weroniki. Jego żona. Najpierw dziecko, a potem żona.
Przeczuwałem, że zdarzyło się właśnie coś takiego. Bum-bum.
Dziwne odrętwienie popełzło w górę po moich nogach i zagnieździło
się w żołądku. - Umarła pół roku później, w styczniu 1959.
- Ale to nie miało nic wspólnego z samochodem - powiedziałem. -
To nie miało zupełnie nic wspólnego z samochodem, prawda? - Miało
mnóstwo wspólnego z samochodem - odrzekł łagodnie. Nie chcę tego
słyszeć - przemknęło mi przez myśl, ale wiedziałem, że i tak
wszystkiego wysłucham. Dlatego że teraz ten samochód należał do
mojego przyjaciela i dlatego, że stał się w jego życiu czymś
zdecydowanie zbyt ważnym. - Po śmierci Rity Weronika pogrążyła
się w depresji i nigdy z niej nie wyszła. Miała w Libertyville
kilkoro przyjaciół, którzy próbowali jej pomóc znaleźć nowe
miejsce w życiu, lecz ona już nie była do tego zdolna. Ani
trochę. Poza tym wszystko układało się znakomicie. Po raz
pierwszy w życiu mój brat miał dużo pieniędzy. Otrzymywał
emeryturę z wojska, rentę inwalidzką, a w dodatku udało mu się
dostać posadę nocnego stróża w fabryce opon po drugiej stronie
miasta. Pojechałem tam wczoraj zaraz po pogrzebie, ale już jej
nie ma. - Zbankrutowała dwanaście lat temu - powiedziałem. -
Byłem wtedy mały. Teraz jest tam chińska restauracja. - Spłacali
dom w ratach co pół miesiąca, a w dodatku, rzecz jasna, nie mieli
już dziecka, o które musieliby się troszczyć. Jednak Weronika nie
miała ani chęci, ani możliwości powrotu do normalnego życia. Z
tego co wiem, przygotowała swoje samobójstwo z zimną krwią. Gdyby
istniały jakieś podręczniki dla samobójców, jej przypadek
trafiłby do nich jako wzór godny naśladowania. Pojechała do
sklepu motoryzacyjnego w mieście - tego samego, gdzie wiele lat
temu kupiłem swój pierwszy rower - i zażyczyła sobie sześć metrów
gumowego węża. Po powrocie do domu wsadziła jeden koniec na rurę
wydechową, drugi zaś wetknęła do środka przez uchyloną szybę. Co
prawda nie miała prawa jazdy, ale wiedziała, jak uruchomić
samochód. Nie potrzebowała nic więcej. Zacisnąłem usta, potem
zwilżyłem je językiem, by wreszcie usłyszeć swój zachrypnięty
głos: - Chyba napiję się tej lemoniady.
- Bądź tak dobry i weź jedną dla mnie - poprosił. - Dzięki niej
nie zasypiam tak szybko, choć przypuszczam, że dzisiaj i tak będę
miał kłopoty z zaśnięciem. Podejrzewałem, że to samo będzie ze
mną. Poszedłem po napoje do recepcji, a w drodze powrotnej
przystanąłem na chwilę pośrodku parkingu. Widziałem stąd LeBaya
tylko jako nieco głębszy cień przed motelowym pokojem; jego białe
skarpetki majaczyły w ciemności niczym małe duchy. Może ten
samochód jest przeklęty - pomyślałem. Może o to właśnie chodzi.
Na razie wszystko jest jak w jakimś horrorze. Uwaga, szanowni
państwo! Naszym następnym przystankiem jest Strefa Mroku!
Żałosne, prawda?
Oczywiście, że tak. Ponownie ruszyłem przed siebie. Nie ma
przeklętych samochodów tak samo, jak nie ma przeklętych ludzi.
To tylko wymysły z filmów grozy, zabawne i zajmujące w kinie,
lecz nie mające nic wspólnego z faktami tworzącymi codzienną
rzeczywistość. Podałem LeBayowi puszkę z napojem i wysłuchałem
do końca jego opowieści, którą można streścić w jednym zdaniu:
żył długo i nieszczęśliwie. Roland. D. LeBay zatrzymał swój mały
domek i zatrzymał swojego plymoutha 1958. W roku 1965 zrezygnował
z nocnego stróżowania w fabryce i mniej więcej w tym samym
okresie przestał dbać o Christine; pozwolił jej się rozregulować
tak, jak czasem ludzie pozwalają rozregulować się zegarkom. -
Chce pan powiedzieć, że stała tam przed jego domem? Od 1965?
Przez trzynaście lat? - Oczywiście, że nie. Wstawił ją do garażu.
Sąsiedzi nie znieśliby rdzewiejącego wraku na trawniku przy ich
ulicy. Gdzieś na wsi, owszem, ale nie na przedmieściach. - Ale
była tam, kiedy...
- Tak, wiem. Wystawił ją na trawnik z kartką DO SPRZEDANIA za
szybą. Zapytałem o to. Byłem ciekaw, więc zapytałem tych z
Legionu. Większość z nich w ogóle nie widywała się z Rolliem, ale
jeden z nich powiedział, że zobaczył ją po raz pierwszy przed
jego domem na początku maja. Chciałem już coś powiedzieć, ale
zrezygnowałem, gdyż zaświtała mi okropna myśl: to wszystko było
zbyt proste. Stanowczo zbyt proste. Christine wiele lat stała w
garażu - cztery, osiem, a może dziesięć lub więcej - a potem,
zaledwie kilka miesięcy przed tym, jak przejeżdżałem tamtędy z
Arniem, Roland LeBay ni z tego, ni z owego wyciągnął ją na
trawnik i wsadził za szybę kartkę z napisem DO SPRZEDANIA.
Później - dużo później - przejrzałem stare numery gazet z
Pittsburgha i "Keystone", jedynej gazety ukazującej się w
Libertyville. Nie zamieścił ani jednego ogłoszenia o swoim
plymoucie, choć przecież jest to pierwsza rzecz, jaką się robi,
kiedy chce się sprzedać samochód. Po prostu postawił go przy
ulicy - i to nawet nie głównej, tylko jednej z najmniej
uczęszczanych - i czekał, aż pojawi się kupiec. Wtedy nie
uświadomiłem sobie do końca wszystkich implikacji tej myśli - a
w każdym razie nie w logiczny, intelektualny sposób - lecz
wyczułem je na tyle, że znowu ogarnął mnie lodowaty, przejmujący
strach. Zupełnie jakby LeBay wiedział, że kupiec na pewno się
pojawi. Jeśli nie w maju, to w czerwcu. Lub lipcu. Albo sierpniu.
W każdym razie niedługo. Nie, to nie była świadoma myśl. Zamiast
tego wyobraziłem sobie owadożerną roślinę rosnącą na skraju
bagien z szeroko otwartą zieloną paszczą, czekającą na przylot
owada. Właściwego owada.
- Pomyślałem sobie, że zdecydował się ją sprzedać, bo bał się,
że nie zaliczy badań i cofną mu prawo jazdy - powiedziałem
wreszcie. - W tym wieku trzeba co rok albo dwa zgłaszać się na
badania. George LeBay skinął głową.
- To nawet prawdopodobne - przyznał - ale...
- Ale co?
- Pamiętam, że gdzieś wyczytałem - choć nie mogę sobie
przypomnieć, kto ani gdzie to napisał - że w historii ludzkości
można zaobserwować pewne "czasy". Kiedy nadszedł "czas maszyny
parowej", kilkunastu ludzi wynalazło ją niemal jednocześnie. Co
prawda tylko jeden uzyskał patent i trafił do podręczników, ale
było ich bardzo wielu, pracujących nad tym samym pomysłem. W jaki
sposób możesz to wyjaśnić? Tylko w taki, że akurat wtedy
przyszedł na to właściwy czas. - LeBay pociągnął łyk napoju i
spojrzał w niebo. - Kiedy wybucha wojna, nagle zaczyna się "czas
pancerników". Potem jest "czas karabinów maszynowych", następnie
"czas elektryczności", później "czas telegrafu bez drutu", a
wreszcie "czas bomby atomowej". Zupełnie jakby te pomysły nie
rodziły się w głowach jednostek, lecz przypływały wraz z ogromną
falą intelektu, której początki nie mają nic wspólnego z
ludzkością. - Utkwił wzrok we mnie. - Ta myśl przeraża mnie,
Dennis. Wydaje mi się, że jest w niej coś...
niechrześcijańskiego. - A dla pańskiego brata nadszedł "czas
sprzedaży Christine"? - Być może. Eklezjastes twierdzi, iż na
wszystko jest odpowiednia pora - pora siania i zbierania, pora
wojny i pokoju, pora na odłożenie procy i pora gromadzenia
kamieni. Negatyw i pozytyw. Jeśli więc w życiu Rolliego była
"pora Christine", to mogła nadejść również pora na to, by się jej
pozbyć. Z pewnością potrafiłby to wyczuć. Był zwierzęciem, a
zwierzęta zawsze postępują zgodnie z instynktem. A mogło być i
tak, że po prostu znudziła mu się - zakończył LeBay. Skinąłem
głową głównie dlatego, że zapragnąłem już pojechać do domu, nie
dlatego, żebym się z nim zgadzał. George LeBay nie widział
Christine tego dnia, kiedy Arnie kazał mi zatrzymać się i cofnąć.
Ja natomiast ją widziałem. Czerwony plymouth nie wyglądał jak
samochód, który przez wiele lat stał spokojnie w garażu. Był
brudny i poobijany, miał popękaną przednią szybę i niemal
całkowicie oderwany zderzak. Przypominał zwłoki wygrzebane z
ziemi i pozostawione, by zgniły w promieniach słońca. Pomyślałem
o Weronice LeBay i zadrżałem.
LeBay jakby wyczuł moje myśli, a przynajmniej część z nich. -
Niewiele wiem o tym, jak mój brat żył i co czuł przez ostatnie
lata życia, ale jednej rzeczy jestem całkowicie pewien, Dennis:
kiedy w 1965, czy kiedy to było, poczuł, że musi odstawić
samochód, na pewno to zrobił. A potem, kiedy poczuł, że musi go
sprzedać, wystawił go przed dom. - Umilkł na chwilę. - To chyba
wszystko, co miałem ci do powiedzenia... Może jeszcze tylko to,
że naprawdę jestem przekonany, iż twój przyjaciel byłby znacznie
szczęśliwszy, gdyby pozbył się tego wozu. Przyjrzałem mu się
dokładnie. Nie wygląda na radosnego młodego człowieka. Czy mam
rację? Zastanowiłem się poważnie. Nie, szczęście nigdy nie
uśmiechało się zbyt szeroko do Arniego. Ale dopóki nie zaczęło
się szaleństwo z tym plymouthem, sprawiał wrażenie przynajmniej
zadowolonego... jakby udało mu się znaleźć w miarę
satysfakcjonujący modus vivendi. Może nie najwspanialszy, ale
możliwy do przyjęcia. - Tak - potwierdziłem. - Ma pan rację.
- Nie wierzę w to, że samochód mojego brata uczyni go
szczęśliwszym. Jeśli już, to wręcz przeciwnie. - Po czym dodał,
jakby kilka chwil temu dokładnie usłyszał moje myśli: - Natomiast
wierzę w przekleństwa. Nie w duchy ani w nic jednoznacznie
nadnaturalnego, tylko w to, że uczucia i wydarzenia pozostawiają
po sobie coś w rodzaju... przedłużonego rezonansu, a czasem
ujawniają się - pod warunkiem, że zaistnieją odpowiednie
okoliczności. Tak jak mleko pozostawione w lodówce w otwartym
pudełku nabierze smaku i zapachu ostro przyprawionych potraw,
jeżeli takie znajdują się w pobliżu. A może to tylko moje
nieszkodliwe dziwactwo? Może po prostu czułbym się lepiej
wiedząc, że samochód, w którym udławiła się na śmierć moja
bratanica i popełniła samobójstwo moja szwagierka, został
sprasowany w bezkształtną bryłę metalu? Być może jedyne, co
naprawdę odczuwam, to naruszone poczucie sprawiedliwości? - Panie
LeBay, powiedział pan, że wynajął kogoś, kto ma się opiekować
domem pańskiego brata, dopóki nie uda się go sprzedać. Czy to
prawda? Poruszył się na krześle.
- Nie. Odruchowo skłamałem. Nie podobała mi się myśl, że ten
samochód mógłby znowu stanąć w garażu... jakby odnalazł drogę do
domu. Jeżeli istnieją długotrwałe emocje i uczucia, wróciłyby tam
z nią. To znaczy z nim - poprawił się szybko.

Wkrótce potem pożegnałem się z nim i pozwoliłem poprowadzić się
do domu rozcinającym ciemność snopom światła z reflektorów mojego
samochodu, rozmyślając nad tym, co usłyszałem od LeBaya.
Zastanawiałem się, czy na Arniem wywarłaby jakieś wrażenie
wiadomość, że w jego samochodzie jedna osoba miała śmiertelny
wypadek, a druga popełniła samobójstwo. Byłem przekonany, że
żadnego. Na swój sposób Arnie potrafił być równie uparty jak
Roland LeBay. Urocza scenka, jakiej byłem świadkiem w jego domu,
dowodziła tego ponad wszelką wątpliwość. Fakt, że mimo
spotykających go upokorzeń w dalszym ciągu uczęszczał na zajęcia
w szkolnych warsztatach, potwierdzał to jeszcze dobitniej.
Przypomniałem sobie, co powiedział LeBay: "Nie podobała mi się
myśl, że ten samochód mógłby znowu stanąć w garażu... jakby
odnalazł drogę do domu". Wspomniał również,  że jego  brat sam
pracował przy swoim samochodzie, jedynym zaś miejscem w
Libertyville, gdzie można było to robić, był Garaż Darnella.
Naturalnie w latach pięćdziesiątych mogło ich być więcej, ale
jakoś nie mogłem w to uwierzyć. Nabrałem przekonania, że Arnie
pracował przy Christine w tym samym miejscu, co jej poprzedni
właściciel. Należało dodać: przynajmniej do tej pory. Po utarczce
z Buddym Reppertonem Arnie bał się ją tam dłużej trzymać, dzięki
czemu zaistniała szansa na przecięcie tej nici łączącej ją z
przeszłością. Coś takiego jak przekleństwa po prostu nie
istniało. Nawet teoria LeBaya na temat "rezonujących uczuć" była
mocno naciągana. Wątpię, czy on sam naprawdę w nią wierzył.
Pokazał mi starą bliznę i użył słowa zemsta, i chyba to właśnie
było znacznie bliższe prawdy niż jakieś nadnaturalne chrzanienia.
Nawet na pewno. Nic z tego; miałem siedemnaście lat, za rok
wybierałem się na studia i nie wierzyłem w żadne bzdury w rodzaju
przekleństw i paskudnych uczuć żyjących po śmierci człowieka. Nie
wierzyłem w to, że przeszłość potrafi wyciągnąć martwe ręce i
dosięgnąć nimi w teraźniejszości żywych ludzi. Ale teraz jestem
już trochę starszy.


13. PÓŹNIEJ TEGO WIECZORU

Kiedy samochodowałem się w dół wzgórza,
Ujrzałem ślicznotkę w nowym coupé deVille.
Pędziła przed siebie jak urocza burza,
Ale mój ford miał znacznie więcej sił.

Chuck Berry

Matka i Elaine poszły już spać, tata natomiast oglądał w
telewizji wieczorne wiadomości. - Gdzie byłeś, Dennis? - zapytał.
- Grałem w kręgle - skłamałem odruchowo. Nie chciałem, żeby
ojciec wiedział o czymkolwiek. Na pewno było to dość niezwykłe,
ale nie na tyle, żeby wzbudzić czyjeś zainteresowanie. W każdym
razie tak właśnie próbowałem sobie wytłumaczyć. - Dzwonił Arnie -
 powiedział. - Prosił, żebyś do niego przekręcił, jeśli wrócisz
przed wpół do dwunastej. Zerknąłem na zegarek: było dopiero
dwadzieścia po jedenastej. Czy jednak jak na jeden dzień nie
miałem już dość Arniego i jego problemów? - No więc?
- Co "no więc"?
- Zadzwonisz do niego?
- Chyba tak - odparłem z westchnieniem.
Poszedłem do kuchni, wziąłem sobie kanapkę z kurczakiem, nalałem
czegoś do picia i wykręciłem numer Arniego. Odebrał po drugim
sygnale. Sprawiał wrażenie podekscytowanego i zadowolonego. -
Dennis! Gdzie się podziewałeś?
- Grałem w kręgle.
- Posłuchaj: zajrzałem po południu do Darnella, i wiesz co?
Wspaniała sprawa, Dennis! Wywalił Reppertona na zbity pysk. Buddy
wyleciał, a ja zostałem! Znowu poczułem w żołądku groźny ciężar.
Odłożyłem kanapkę. Nagle odechciało mi się jeść. - Arnie,
naprawdę myślisz, że to dobrze?
- O co ci chodzi? Przecież Reppertona już tam nie ma. A czy dla
ciebie to nie brzmi wspaniale? Przypomniałem sobie Darnella
wrzeszczącego na Arniego, żeby wyłączył silnik, zanim zaczadzi
wszystkich w garażu, i że nie daje się robić w konia takim
gówniarzom jak on. Przypomniałem sobie, z jakim wstydem Arnie
uciekł ze spojrzeniem, kiedy powiedział mi, że uzyskał dostęp do
podnośnika dzięki temu, że "załatwił parę spraw dla Darnella".
Uznałem za całkiem prawdopodobne, iż Will Darnell mógł wpaść na
pomysł, by uczynić z Arniego swoje popychadło. W ten sposób
zapewniał rozrywkę wszystkim korzystającym z garażu i swoim
kolesiom od pokera. Arnie biegnie po kawę, Arnie biegnie po
pączki, Arnie zakłada w kiblu papier toaletowy i uzupełnia
papierowe ręczniki. "Hej, Will, co to za czworooki sprząta w
sraczu...? Ten? To Cunningham. Jego starzy wykładają na
uniwersytecie, a on ma u mnie zajęcia z konserwacji urządzeń
sanitarnych". Odpowiedzią byłby ryk śmiechu, Arnie zaś stałby się
lokalnym pośmiewiskiem. Te wszystkie myśli przemknęły mi
błyskawicznie przez głowę, ale nic nie powiedziałem. Doszedłem
do wniosku, że Arnie sam musi zadecydować, czy wszedł w wodę, czy
w gówno. To nie mogło trwać wiecznie, bo był na to za mądry - w
każdym razie miałem taką nadzieję. Był brzydki, lecz na pewno nie
głupi. - To rzeczywiście niezła wiadomość - odparłem. - Po prostu
myślałem, że traktujesz Garaż Darnella jako coś tymczasowego.
Dwadzieścia dolców za tydzień plus opłaty za narzędzia to całkiem
sporo. - Właśnie dlatego chciałem wynająć garaż LeBaya. Nawet
gdyby zgodził się na dwadzieścia pięć tygodniowo i tak wyszedłbym
na swoje. - No właśnie. Gdybyś zamieścił ogłoszenie w gazecie,
jestem pewien, że... - Nie, nie! Pozwól mi dokończyć. - Nadal był
dziwnie podekscytowany. - Kiedy zjawiłem się tam po południu,
Darnell od razu wziął mnie na stronę. Powiedział, że przeprasza
za to, co zrobił Repperton, i za to, że mnie nie docenił. - Co
takiego? - Chyba mu wierzyłem, ale nie do końca.
- To, co słyszysz. Potem zapytał, czy nie chciałbym pracować dla
niego. Dziesięć, może dwadzieścia godzin tygodniowo podczas roku
szkolnego. Chodziłoby o sprzątanie, smarowanie podnośników i
takie rzeczy. Gdybym się zgodził, miałbym miejsce za dziesięć
tygodniowo, a narzędzia za pół ceny. I co ty na to? Pomyślałem,
że to stanowczo zbyt piękne, żeby mogło być prawdziwe. - Uważaj
na tyłek, Arnie.
- Jak to?
- Mój tata mówi, że to pedał.
- Nic takiego nie zauważyłem. Myślę, że to tylko plotki, Dennis.
Straszny z niego cham, ale nic ponadto. - Po prostu radzę ci,
żebyś uważał, to wszystko. - Przełożyłem słuchawkę do drugiej
ręki i napiłem się trochę. - Miej oczy szeroko otwarte i bądź
gotów szybko się zmyć, gdybyś coś zwąchał. - Mówisz o czymś
konkretnym?
Do moich uszu docierały niejasne pogłoski o narkotykach i
znacznie bardziej konkretne o kradzionych samochodach. - Nie -
odparłem. - Po prostu mu nie ufam.
- Bo ja wiem... - mruknął z powątpiewaniem, by natychmiast wrócić
do głównego tematu: Christine. Ostatnio prawie każda rozmowa z
Arniem prędzej czy później schodziła na jej temat. - Jeśli to
wypali, Dennis, będę naprawdę do przodu. Ona... ona jest w
fatalnym stanie. Udało mi się już trochę zrobić, ale kiedy tylko
naprawię jedną rzecz, zaraz znajduję cztery następne, których do
tej pory nie widziałem. Nie mam pojęcia, jak się zabrać do
niektórych spraw, ale na pewno się nauczę. - Jasne - powiedziałem
i ugryzłem kanapkę. Po rozmowie z George'em LeBayem mój entuzjazm
dla nowej przyjaciółki Arniego spadł poniżej zera i opadał coraz
bardziej. - Muszę naprawić cały przód... Do diabła, właściwie
powinienem go wymienić! Cała instalacja hamulcowa...
pierścienie... Może spróbowałbym przeszlifować cylindry, ale
przecież nie zrobię tego narzędziami do majsterkowania! Chyba
wiesz, o czym mówię, Dennis? Zabrzmiało to tak, jakby błagał
mnie, bym przyznał mu rację. Odczuwając znowu przeraźliwe ssanie
w żołądku, przypomniałem sobie nagle pewnego chłopaka, z którym
chodziliśmy do szkoły. Nazywał się Freddy Darlington. Freddy pod
żadnym względem nie należał do orłów, ale był całkiem w porządku
i miał niezłe poczucie humoru. Aż do chwili, kiedy poznał jakąś
zdzirę z Penn Hills - prawdziwą zdzirę, taką co to zawsze chętnie
daje i tylko patrzy, który ma większego. Miała złośliwą, głupią
twarz kojarzącą mi się z tyłem ciężarówki i ani na moment nie
przestawała żuć gumy. Bez przerwy otaczał ją obłok zapachu "Juicy
Fruit". Zaszła w ciążę mniej więcej w tym samym czasie, kiedy
przyczepił się do niej Freddy. Zawsze podejrzewałem, że wpadł tak
beznadziejnie dlatego, że była pierwszą dziewczyną, która
pozwoliła mu pójść na całość. Zrezygnował ze szkoły, zaczął
pracować w domu towarowym, jego księżniczka urodziła dziecko, a
on zjawił się z nią w grudniu na balu semestralnym pragnąc, żeby
wszystko było jak dawniej, podczas gdy wszystko porobiło się
dokładnie na odwrót: gapiła się na nas pogardliwie swymi martwymi
oczami, ruszając szczęką jak krowa, której trafiła się wyjątkowo
soczysta kępa trawy, a my doskonale wiedzieliśmy, że już dawno
wróciła do roboty, szlaja się, z kim popadnie, kiedy Freddy jest
w pracy, daje każdemu i tylko patrzy, który ma większego. Znam
to powiedzenie, że sztywny kutas nie ma sumienia, lecz powiadam
wam, że są za to takie cipy, które mają zęby, a kiedy patrzyłem
na Freddy'ego, wyglądającego dziesięć lat starzej niż każdy z
nas, chciało mi się płakać. Kiedy o niej rozmawialiśmy, mówił tym
samym błagalnym tonem, co teraz Arnie: "Prawda, że wam się
podoba, chłopaki? Jest niezła, co nie? Nie trafiłem najgorzej,
co?" A miało to znaczyć: "To tylko zły sen, z którego wkrótce się
obudzę, prawda?" - Pewnie - powiedziałem do telefonu. Cała ta
głupia, paskudna sprawa z Freddym Darlingtonem przemknęła mi
przez głowę w czasie najwyżej dwóch sekund. - Wiem, o czym
mówisz, Arnie. - To dobrze - odparł z ulgą.
- Tylko powtarzam ci: uważaj na tyłek. A jak się zacznie szkoła,
musisz uważać podwójnie. Trzymaj się z daleka od Buddy'ego
Reppertona. - Jasne. Możesz być tego pewien.
- Arnie...
- Tak?
Umilkłem. Chciałem go zapytać, czy Darnell rozpoznał Christine
i czy wspomniał coś o tym, że była już kiedyś w jego garażu.
Chciałem także powiedzieć mu, co się stało z Weroniką LeBay i jej
córeczką Ritą, ale nie mogłem. Natychmiast domyśliłby się, skąd
zdobyłem te informacje, a teraz, kiedy był tak bardzo
przewrażliwiony na punkcie tego samochodu, z pewnością doszedłby
do wniosku, że działałem za jego plecami - i w pewnym sensie
miałby rację. Gdybym mu wszystko powiedział, mogłoby to oznaczać
koniec naszej przyjaźni. Miałem już dosyć Christine, lecz w
dalszym ciągu zależało mi na Arniem. Znaczyło to, że musiałem na
dobre zatrzasnąć te drzwi. Koniec z węszeniem, zadawaniem pytań
i z prawieniem morałów. - Nic takiego - mruknąłem. - Chciałem
tylko powiedzieć, że wygląda na to, że wreszcie znalazłeś miejsce
dla tego przerdzewiałego wiadra. Gratuluję. - Dennis, czy ty coś
jesz?
- Tak, kanapkę z kurczakiem. A bo co?
- Bo mlaskasz mi tuż przy uchu. To naprawdę świetny efekt.
Zacząłem mlaskać najgłośniej, jak potrafiłem, a Arnie udawał, że
wymiotuje. Obaj parsknęliśmy śmiechem i przez chwilę znów było
dobrze, jak w dawnych czasach, jeszcze zanim ożenił się z tym
durnym, pieprzonym gratem. - Kawał kutasa z ciebie, Dennis.
- Jasne. Nauczyłem się tego od ciebie.
- Odwal się - powiedział i odłożył słuchawkę.

Dokończyłem kanapkę i puszkę hawajskiego ponczu, opłukałem talerz
i szklankę, po czym przeszedłem do salonu, mając zamiar
natychmiast wskoczyć pod prysznic, a potem do łóżka. Byłem
wykończony. Podczas rozmowy z Arniem usłyszałem odgłos
wyłączanego telewizora, więc przypuszczałem, że ojciec poszedł
już na górę. Okazało się jednak, że tego nie uczynił. Siedział
z szeroko rozpiętą koszulą w fotelu. Zauważyłem z pewnym
niepokojem, że bardzo posiwiał na piersi i że mocno przerzedziły
mu się włosy na głowie; światło stojącej lampy docierało aż do
różowej skóry na czaszce. Mój ojciec nie był już
młodzieniaszkiem. Nagle uświadomiłem sobie, że za pięć lat, kiedy
teoretycznie powinienem kończyć studia, będzie miał
pięćdziesiątkę i sporą łysinę, upodabniając się w ten sposób do
stereotypu księgowego. To znaczy będzie miał pięćdziesiątkę pod
warunkiem, że nie umrze na kolejny zawał. Pierwszy nie był
najgorszy, gdyż nie pozostawił po sobie żadnych blizn. Sam mi to
powiedział, kiedy go o to pewnego razu zapytałem. Jednak nie
próbował mi wmawiać, że drugi zawał raczej nie jest
prawdopodobny. Był, o czym doskonale wiedziałem, o czym wiedziała
mama i o czym wiedział także on. Tylko Ellie w dalszym ciągu
wierzyła, że jest niezniszczalny... choć czy dwa albo trzy razy
nie widziałem w jej oczach niemego pytania? Jestem prawie pewien,
że tak było. Umarł nagle.
Poczułem, jak jeżą mi się włosy na głowie. Nagle. Prostuje się
raptownie przy biurku, przyciskając ręce do piersi. Nagle.
Wypuszcza rakietę podczas meczu tenisa. Nikt nie chce myśleć w
ten sposób o swoim ojcu, ale czasem nic nie można na to poradzić.
Zupełnie nic. - Niechcący usłyszałem waszą rozmowę - powiedział.
- Tak? - odparłem ostrożnie.
- Dennis, czy Arnie Cunningham wlazł w coś ciepłego, brązowego
i cuchnącego? - Ja... To znaczy, nie wiem na pewno. - Bo tak
naprawdę czym dysponowałem? Ulotnymi podejrzeniami, niczym
więcej. - Chcesz o tym porozmawiać?
- Jeszcze nie teraz, tato. Jeśli nie masz nic przeciwko temu. -
Nie mam - odrzekł. - Ale... gdybyś coś zwąchał, jak powiedziałeś
przez telefon, czy powiesz mi, co się dzieje? - Tak.
- W porządku.
Ruszyłem w kierunku schodów i prawie udało mi się do nich
dotrzeć, kiedy zatrzymał mnie jego głos: - Przez prawie
piętnaście lat prowadziłem rachunki Willa Darnella i zajmowałem
się jego podatkami. Odwróciłem się do niego, autentycznie
zaskoczony.
- Nie wiedziałem o tym.
Ojciec uśmiechnął się. Nigdy do tej pory nie widziałem u niego
takiego uśmiechu; myślę, że mama widziała go zaledwie kilka razy,
a moja siostra wcale. W pierwszej chwili można było odnieść
wrażenie, że jest to senny uśmiech, ale potem stawało się jasne,
że w rzeczywistości jest cyniczny, twardy i bardzo poważny. - Czy
potrafisz dochować tajemnicy, Dennis?
- Wydaje mi się, że tak.
- Więc niech ci się nie wydaje.
- Tak, potrafię - odparłem.
- To już lepiej. Pracowałem dla niego do 1975, a potem Darnell
zatrudnił Billa Upshaw z Monroeville. - Ojciec spojrzał na mnie
uważnie. - Nie twierdzę, że Bili Upshaw jest oszustem, ale wiem,
że ma na tyle mało skrupułów, by spokojnie przeczytać gazetę od
deski do deski. W ubiegłym roku kupił w Sewickley za trzysta
tysięcy dolarów posiadłość w stylu angielskim, nie przejmując się
odsetkami od kredytu ani niczym w tym rodzaju. Uniósłszy rękę
zatoczył nią mały łuk, wskazując nasz dom, po czym położył ją z
powrotem na kolanach. Mama i tata kupili ten dom w roku, w którym
się urodziłem, za sześćdziesiąt dwa tysiące dolarów - teraz był
wart około stu pięćdziesięciu - ale dopiero niedawno udało im się
go do końca spłacić. Zeszłego lata urządzili z tej okazji małe
przyjęcie; tata piekł szaszłyki, a potem nadział na pręt
zawiadomienie z banku i wspólnie spaliliśmy je nad rożnem. - To
nie jest rezydencja w stylu angielskim, prawda, Dennis? - Mnie
wystarczy - powiedziałem. Wróciłem od schodów i usiadłem na
kanapie. - Rozstaliśmy się z Darnellem bez żadnych pretensji -
ciągnął ojciec. - Co wcale nie znaczy, że jakoś specjalnie mi na
nim zależało. Zawsze uważałem go za kanalię. Skinąłem lekko
głową, gdyż to słowo oddawało mój stosunek do Willa Darnella
lepiej niż jakikolwiek wulgarny wyraz. - Lecz między stosunkami
osobistymi a zawodowymi istnieje ogromna różnica. W tym zawodzie
albo musisz się tego szybko nauczyć, albo wypadasz z gry i możesz
podjąć pracę jako komiwojażer sprzedając szczoteczki do zębów.
Nasze stosunki zawodowe układały się dość dobrze... do pewnego
miejsca. Ponieważ nie mogły posunąć się dalej, zrezygnowałem. -
Nie rozumiem.
- Zaczęły pojawiać się pieniądze - wyjaśnił. - Duże sumy w
gotówce, niewiadomego pochodzenia. Zgodnie z życzeniem Darnella
inwestowałem je w dwie korporacje - Słoneczna Energia dla
Pensylwanii i Bilety Komunikacyjne Nowego Jorku - które od
początku wydały mi się najbardziej "lewe" ze wszystkich "lewych"
firm, jakie istnieją na świecie. Wreszcie nie wytrzymałem i
poszedłem do niego, żeby wyłożyć karty na stół. Powiedziałem mu,
że według mojej profesjonalnej oceny, gdyby został wezwany przez
Federalny albo Stanowy Urząd Podatkowy, musiałby wyjaśnić bardzo
wiele dziwnych rzeczy i że już wkrótce ja sam będę wiedział zbyt
wiele, aby służyć mu pomocą. - Jak zareagował?
- Zaczął tańczyć - odparł ojciec, wciąż z tym samym cynicznym
uśmiechem na twarzy. - W moim zawodzie każdy zna na pamięć
wszystkie kroki tego tańca, zanim skończy trzydzieści osiem lat -
 jeśli jest w tym dobry, ma się rozumieć. A ja nie należę do
najgorszych. Taniec zaczyna się od tego, że delikwent pyta cię,
czy jesteś zadowolony ze swojej pracy. Jeśli odpowiesz, że tak,
ale nie wiedzie ci się najlepiej, delikwent zachęca cię, żebyś
opowiedział mu o tym, co cię gnębi - o spłacie domu, nowym
samochodzie, studiach dzieci... a może o tym, że twoja żona
gustuje w strojach trochę droższych niż te, na jakie może sobie
pozwolić. Rozumiesz? - Sonduje cię, tak?
Roześmiał się.
- Powiedziałbym raczej, że stara się wyczuć. Ale tak, można to
określić również w ten sposób. Taniec jest równie skomplikowany,
jak menuet. Ma całą masę kroczków, zawahań i podskoków. Kiedy
facet już wie, jakich kłopotów pragnąłbyś się pozbyć, zaczyna cię
wypytywać o to, co chciałbyś mieć: cadillaca, letni dom w górach
Pocono, może łódź. Drgnąłem, kiedy to usłyszałem, gdyż wiedziałem
doskonale, że łódź stanowiła największe marzenie mojego taty.
Wiele razy jeździliśmy w słoneczne letnie popołudnia do przystani
nad King George Lake i Lake Passeeonkee. Mówił mi, ile kosztuje
każdy jacht, a ja widziałem tęskny błysk w jego oczach. Teraz
zrozumiałem, co było tego przyczyną. Wiedział, że nigdy nie
będzie mógł sobie pozwolić na żadną z tych łodzi. Może gdyby
życie ułożyło mu się w odmienny sposób - na przykład gdyby nie
miał dzieci, które będzie musiał posłać na studia - wtedy być
może sprawy wyglądałyby inaczej. - A ty powiedziałeś "nie"? -
zapytałem.
Wzruszył ramionami.
- Dałem mu jasno do zrozumienia, że nie mam ochoty tańczyć. Po
pierwsze dlatego, że oznaczałoby to konieczność zbliżenia na
płaszczyźnie osobistej, a jak już powiedziałem, uważałem go za
kanalię. Po drugie, faceci tacy jak on z zasady nic nie wiedzą
o liczbach - dlatego wielu z nich dostaje potem tak wysokie
wyroki za oszustwa podatkowe. Myślą, że uda się ukryć nielegalne
dochody. Ba, są tego pewni. - Prychnął śmiechem. - Wszyscy wierzą
święcie, że pieniądze dadzą się uprać jak brudna bielizna,
podczas gdy w rzeczywistości można nimi tylko żonglować tak
długo, aż wreszcie pomylisz się i wszystko spadnie ci na głowę. -
 To były powody, dla których się nie zgodziłeś?
- Dwa z trzech. - Spojrzał mi w oczy. - Nie jestem jakimś
pieprzonym krętaczem, Dennis. W ułamku sekundy nastąpiło między
nami niesamowite, jakby elektryczne porozumienie - nawet teraz,
w cztery lata później, na samą myśl o tym dostaję gęsiej skórki,
ale nie wydaje mi się, żebym potrafił przekazać wam, o co
właściwie chodziło. Na pewno nie o to, że po raz pierwszy
potraktował mnie jak dorosłego. Chyba nawet nie o to, że ujawnił
mi rozterki dręczące człowieka walczącego o przetrwanie w
brudnym, nieuczciwym świecie. Myślę, że wyczułem w nim wtedy
niesamowitą rzeczywistość kogoś, kto istniał dużo wcześniej,
zanim ja pojawiłem się na scenie, i kto zdążył już nałykać się
sporo mętnej wody. W tej krótkiej chwili byłem nawet zdolny
wyobrazić go sobie kochającego się z moją matką, spoconego i
dyszącego jak ona, i nie odczuwać z tego powodu żadnego
zażenowania. Zaraz potem opuścił wzrok, uśmiechnął się nieśmiało
i wychrypiał niskim głosem Nixona, który zawsze tak dobrze
naśladował: - Wy wszyscy macie prawo wiedzieć, czy wasz ojciec
jest oszustem. Otóż informuję was, że nim nie jestem. Mógłbym
wziąć te pieniądze, ale to... ehm... nie byłoby właściwe.
Parsknąłem odrobinę zbyt głośnym śmiechem, uwalniając zgromadzone
we mnie napięcie. Jednocześnie poczułem, że niezwykła chwila
mija; żałowałem tego i zarazem odczuwałem zadowolenie, gdyż
napięcie było zbyt wielkie. Myślę, że on czuł to samo. - Ciii...!
Obudzisz matkę i obaj dostaniemy po uszach, że jeszcze nie śpimy.
- Przepraszam. Tato, czy wiesz, czym on się właściwie zajmuje? -
 Wtedy nie wiedziałem i nie chciałem wiedzieć, bo w ten sposób
stałbym się jego wspólnikiem. Miałem jednak pewne podejrzenia i
sporo słyszałem. Najwięcej o kradzionych samochodach - nie, nie
rozprowadzał ich przez ten swój garaż przy Hampton Street. Nie
jest przecież kompletnym idiotą, a tylko tacy srają w tym samym
miejscu, gdzie jedzą. Do tego dochodził jeszcze chyba przemyt. -
 Broń i narkotyki? - zapytałem, czując nagłą suchość w gardle. -
 Nie, nic tak romantycznego. Już prędzej papierosy i alkohol.
Oprócz tego sztuczne ognie, a od czasu do czasu kuchenki
mikrofalowe i telewizory, jeśli akurat to się opłacało, a ryzyko
nie było zbyt wielkie. W każdym razie dość, żeby miał co robić
przez te wszystkie lata. - Spojrzał na mnie poważnie. - Zawsze
był ostrożny, ale miał też dużo szczęścia. Tutaj, w mieście,
chyba nawet nie było mu potrzebne - w końcu to tylko
Libertyville, i pewnie mógłby tu działać wiecznie, pod warunkiem,
że nie dostałby zawału serca - ale chłopcy od podatków z Urzędu
Stanowego przypominają rekiny piaskowe, a ci z Federalnego są jak
białe ludojady. Do tej pory sprzyjało mu szczęście, lecz prędzej
czy później zwalą się na niego jak Wielki Mur Chiński. - Czy...
Czy coś słyszałeś?
- Nic. Zresztą wcale mnie to nie interesuje, ale bardzo lubię
Arniego Cunninghama i wiem, że ostatnio martwisz się sprawą z tym
jego nowym samochodem. - Tak. On... on nie zachowuje się
normalnie, tato. Wciąż myśli tylko o tym przeklętym wozie. -
Czasem zdarza się to ludziom, którzy nigdy nie mieli niczego zbyt
wiele - odparł. - Może chodzić o samochód, dziewczynę, nieraz o
karierę, instrument muzyczny albo niezdrową fascynację jakąś
znaną osobą. Studiowałem z dryblasowatym, brzydkim chłopakiem,
na którego wszyscy mówili Bocian. W przypadku Bociana były to
kolejki elektryczne. Oszalał na tym punkcie chyba w trzeciej
klasie szkoły podstawowej i tak rozbudował swoją kolekcję, że
była chyba ósmym cudem świata. Wyleciał ze studiów w trakcie
drugiego semestru. Dostawał coraz słabsze oceny, aż w końcu
musiał wybierać: studia albo elektryczne pociągi. Wybrał pociągi.
- Co się z nim później stało?
- W 1961 popełnił samobójstwo - powiedział ojciec i wstał z
miejsca. - Chodzi mi o to, że dobrzy ludzie mogą czasem ulec
zaślepieniu i nie zawsze jest to ich wina. Prawdopodobnie Darnell
zapomni o nim - będzie po prostu jednym z facetów grzebiących
przy swoich wozach. Ale gdyby próbował go wykorzystać, bądź jego
oczami, Dennis. Nie pozwól, by dał się wciągnąć do tańca. -
Spróbuję. Ale wcale nie jestem pewien, czy mi się uda.
- Tak, znam to uczucie. Idziesz już na górę?
- Jasne.

Poszliśmy na górę, lecz pomimo ogromnego zmęczenia długo nie
mogłem zasnąć. Miniony dzień obfitował w wydarzenia. Na zewnątrz
wiatr poruszał gałęzią, która stukała delikatnie w ścianę domu,
a w pewnej chwili gdzieś z daleka, od strony centrum, dobiegł
przeraźliwy pisk opon, kiedy jakiś szczeniak ruszył gwałtownie
spod świateł. W ciemności przypominał desperacki śmiech
ogarniętej histerią kobiety.


14. CHRISTINE I DARNELL

Powiedział, że słyszał o parze z Ameryki,
Co zamieniła dziecko na chevroleta.
Pogadajmy teraz o przyszłości,
Bo przeszłość już dawno odeszła...

Elvis Costello

Pracując w dzień przy budowie drogi, a w nocy nad Christine,
Arnie nie widywał się zbyt często z rodzicami. Atmosfera w
rodzinie stała się napięta i nieprzyjemna. Dom Cunninghamów, w
przeszłości zawsze sympatyczny i całkowicie na luzie, przypominał
teraz warowny obóz. Przypuszczam, że wielu ludzi pamięta taki
stan rzeczy ze swojej młodości; chyba nawet zbyt wielu. Dziecko
jest na tyle egoistyczne, by uważać, że jako pierwsze odkrywa
pewne oczywiste fakty (zwykle dotyczy to dziewcząt, ale nie
tylko), rodzice zaś są zbyt przerażeni, głupi i zaborczy, by
spuścić je ze smyczy. Wina leży po obu stronach. Czasem dochodzi
do bolesnych, przerażających wydarzeń - ze wszystkich wojen
najbardziej brudna i gorzka jest wojna domowa. W przypadku
Arniego ból był szczególnie dotkliwy, gdyż rozdarcie pojawiło się
bardzo późno, kiedy jego rodzice zdążyli się już przyzwyczaić,
że wszystko dzieje się według ich woli. Można chyba powiedzieć,
że z góry zaplanowali ze szczegółami całe jego życie. Tak więc
kiedy Michael i Regina tuż przed początkiem roku szkolnego
zaproponowali wspólny weekend w ich domku nad jeziorem, Arnie
zgodził się, choć wcześniej miał nadzieję, że uda mu się
wykorzystać te dni na dłubanie przy Christine. W pracy coraz
częściej powtarzał mi, że "pokaże im wszystkim"; postanowił
zrobić z Christine prawdziwe cacko i "pokazać im wszystkim". Po
zakończeniu robót blacharskich chciał przywrócić jej oryginalny,
czerwono-biały kolor. Mimo to pojechał z nimi, zdecydowany
siedzieć przez cztery dni cicho i rozkoszować się weekendem na
łonie rodziny - albo przynajmniej udawać, że się rozkoszuje.
Wpadłem do nich wieczorem na dzień przed wyjazdem i stwierdziłem
z ulgą, że oboje oczyścili mnie z odpowiedzialności w sprawie
samochodu ich syna (samochodu, którego jeszcze nie widzieli na
oczy). Widocznie uznali, że to coś w rodzaju obsesji. Nie miałem
nic przeciwko temu. Regina była zajęta pakowaniem, natomiast
Arnie, Michael i ja wsadziliśmy ich canoe na dach samochodu i
przywiązaliśmy je. Kiedy już uporaliśmy się z tym zadaniem,
Michael zaproponował swemu synowi - tonem potężnego władcy
obdarowującego nieprawdopodobną łaską swoich dwóch ulubionych
poddanych - żeby poszedł do kuchni i przyniósł kilka piw. Arnie
odparł, udając ogromne zdumienie i cielęcy zachwyt, że to
wspaniały pomysł, a mijając mnie mrugnął z rozbawieniem. Michael
oparł się o samochód i zapalił papierosa.
- Myślisz, że to mu się kiedyś znudzi, Dennis?
- Nie wiem.
- Chciałbyś wyświadczyć mi przysługę?
- Jasne, jeśli tylko będę mógł - odparłem ostrożnie. Byłem
pewien, że poprosi, bym postarał się odegrać rolę dobrego wujka
i "przemówić Arniemu do rozsądku". On jednak powiedział: - Jeśli
miałbyś chwilę czasu, zajrzyj do Garażu Darnella i zobacz, jak
sobie radzi. Jestem tego ciekaw. - Dlaczego? - zapytałem i
natychmiast ugryzłem się w język, bo było to bardzo mało
eleganckie pytanie. Nic już jednak nie mogłem poradzić. - Dlatego
że chcę, by mu się udało - odparł po prostu, patrząc mi w oczy. -
 Och, Regina nadal jest zdecydowanie przeciwko temu. Skoro jej
syn ma samochód, to znaczy, że zaczyna dorośleć. A skoro zaczyna
dorośleć, to znaczy... mnóstwo rzeczy - dokończył niezręcznie. -
 Ale ja nie jestem taki zawzięty. Od początku byłem nastawiony
znacznie łagodniej niż ona. No, w pierwszej chwili po prostu mnie
zaskoczył. Wyobrażałem sobie jakiegoś gruchota tkwiącego przed
domem aż do chwili, kiedy Arnie pójdzie na studia, albo jego
samego duszącego się na śmierć w spalinach... Natychmiast
pomyślałem o Weronice LeBay.
- Ale teraz... - Wzruszył ramionami, zerknął na drzwi domu,
rzucił papierosa i zadeptał go. - Widzę, że podchodzi do tego z
prawdziwą pasją i szacunkiem dla samego siebie. Chciałbym, żeby
chociaż udało mu się go uruchomić. Być może dostrzegł coś w mojej
twarzy, bo kiedy odezwał się ponownie, w jego głosie pojawił się
ton usprawiedliwienia. - Jeszcze nie zapomniałem zupełnie, jak
to jest, gdy jest się młodym. Wiem, że w tym wieku chłopcy
zaczynają marzyć o samochodach. Regina tego nie rozumie, bo ją
zawsze podwożono. Nigdy nie miała okazji zapoznać się z
problemami tego, kto podwozi. Wiem, że samochód jest bardzo
ważny... jeśli chłopak w ogóle ma zamiar spotykać się z
dziewczętami. A więc o to mu chodziło. Widział w Christine nie
tyle ostateczny cel, co raczej środek do jego osiągnięcia.
Zastanawiałem się, jak by zareagował, gdybym powiedział mu, że
wątpię, czy Arnie marzy o czymkolwiek bardziej niż o tym, żeby
ją wyremontować i ponownie zarejestrować. Byłem ciekaw, czy
poczułby się lepiej, czy gorzej. Trzasnęły kuchenne drzwi.
- Zajrzysz tam?
- Chyba tak - odparłem. - Skoro tego chcesz.
- Dziękuję.
Wrócił Arnie z piwem.
- Za co te podziękowania? - zapytał Michaela od niechcenia, ale
jego poważne spojrzenie przenosiło się szybko ze mnie na ojca.
Zauważyłem ponownie, iż wyraźnie poprawiła mu się cera i
zmężniały rysy twarzy. Po raz pierwszy musiałem przyznać, że dwa
słowa: "Arnie" i "randka", wcale nie wykluczały się nawzajem.
Doszedłem do wniosku, że jego twarz jest prawie przystojna -
oczywiście w niczym nie przypominała twarzy bohaterskich
umięśnionych ratowników o potężnych szczękach, ale była
interesująca i myśląca. Dziewczyna w rodzaju Roseanne nigdy nie
zwróciłaby na niego uwagi, lecz... - Za pomoc przy załadowaniu
canoe - odparł gładko Michael. - Aha.
Wypiliśmy piwo i pojechałem do domu. Następnego dnia szczęśliwa
trójka wyruszyła do stanu Nowy Jork prawdopodobnie po to, by
odbudować jedność rodziny utraconą pod koniec mijającego lata.

Na dzień przed ich powrotem pojechałem do Garażu Darnella,
częściowo wiedziony własną ciekawością, a częściowo po to, by
spełnić prośbę Michaela Cunninghama. Stojący przy zajmującym cały
kwartał złomowisku samochodów garaż wyglądał w dzień równie
atrakcyjnie jak tamtego wieczoru, kiedy przyprowadziliśmy tu
Christine - miał osobisty urok zdechłego susła. Zostawiłem wóz
na pustym parkingu przed prowadzonym także przez Darnella sklepem
z artykułami motoryzacyjnymi, zaopatrzonym obficie w specjalne
głowice, wyścigowe skrzynie biegów i turboładowarki (bez
wątpienia przeznaczone dla tych wszystkich ciężko harujących
ludzi, którzy muszą utrzymywać na chodzie swoje stare samochody,
żeby zarobić na chleb dla rodziny), nie wspominając już o
szerokich oponach i bajeranckich kołpakach na koła. Zaglądając
przez okno do sklepu z artykułami motoryzacyjnymi Darnella, można
było odnieść wrażenie, że jest się w jakimś zwariowanym
samochodowym Disneylandzie. Ruszyłem przez asfaltowy parking w
kierunku garażu i dobiegającego z jego wnętrza dzwonienia kluczy,
gwaru głosów i terkotu pneumatycznych narzędzi. Na jednym ze
stanowisk jakiś chuderlawy chłopak w popękanej skórzanej kurtce
majstrował koło starego motocykla BSA - albo zdejmował rurę
wydechową, albo ją właśnie zakładał. Na lewym policzku miał
paskudną wysypkę, na plecach kurtki zaś rysunek przedstawiający
ludzką czaszkę w zielonym berecie komandosa i urocze motto: ZABIJ
ICH, A BÓG NIECH ICH OSĄDZI. Spojrzał na mnie nabiegłymi krwią,
szalonymi oczami Rasputina, po czym wrócił do swojej roboty. Na
posadzce obok niego leżał niemal chirurgiczny zestaw narzędzi;
każde zdobił wyraźny napis GARAŻ DARNELLA. Obszerne wnętrze
rozbrzmiewało echem metalicznych łoskotów oraz głosów mężczyzn
pracujących przy swoich samochodach i klnących je na czym świat
stoi. Same przekleństwa, a wszystkie rodzaju żeńskiego: dalej,
suko, rusz się wreszcie; puszczaj, cipo; chodź tu, Rick, i pomóż
mi odkręcić tę kurwę. Rozejrzałem się w poszukiwaniu Darnella,
lecz nigdzie nie mogłem go dostrzec. Nikt nie zwracał na mnie
uwagi, więc ruszyłem w kierunku stanowiska numer dwadzieścia,
gdzie stała zaparkowana tyłem Christine, jakby było zupełnie
oczywiste, że mam prawo być w tym miejscu. W boksie po lewej
stronie dwaj grubi faceci w koszulach drużyny kręglarskiej
montowali budę campingową na starej półciężarówce, która swoje
najlepsze lata miała już zdecydowanie za sobą. Stanowisko po
prawej było puste. W miarę jak zbliżałem się do Christine, czułem
powracający strach. Działo się to zupełnie bez powodu, lecz nie
byłem w stanie temu przeciwdziałać - nie myśląc o tym zatrzymałem
się trochę z boku, od strony pustego boksu. Nie chciałem stać
bezpośrednio przed nią. Pierwsza myśl, jaka przemknęła mi przez
głowę, była taka, że wygląd Christine poprawił się co najmniej
w takim samym stopniu, jak wygląd Arniego. W chwilę potem
doszedłem do wniosku, że przeprowadzał remont w dziwnie nie
skoordynowany sposób, mimo że zwykle był bardzo systematyczny.
Starą pogiętą antenę zastąpiła nowa, błyszcząca w świetle
jarzeniówek. Połowa osłony wlotu powietrza do chłodnicy została
wymieniona, natomiast druga połowa została taka jak dawniej -
pogięta i gęsto usiana plamami rdzy. Poza tym... Marszcząc brwi
przeszedłem wzdłuż jej prawego boku aż do tylnego zderzaka. Cóż,
widocznie to było po drugiej stronie - pomyślałem.
Obejrzałem więc ją z drugiej strony, ale tam także nic nie
znalazłem. Stałem przy ścianie w dalszym ciągu marszcząc brwi i
wytężając pamięć. Byłem pewien, że kiedy po raz pierwszy
zobaczyłem ją na trawniku przed domem LeBaya z napisem DO
SPRZEDANIA za przednią szybą, w którymś z boków, bliżej tyłu,
miała głębokie zardzewiałe wgłębienie - z tych, jakie mój dziadek
nazywał "końskim kopnięciem". Kiedy jechaliśmy autostradą i
mijaliśmy wóz właśnie z takim wgłębieniem w karoserii, dziadek
zawsze mawiał: "Spójrz no, Denny! Chyba koń go kopnął!" Mój
dziadek należał do ludzi, którzy na każdą okazję mają jakieś
ulubione powiedzonko. Byłem już gotów uwierzyć, że coś mi się
przywidziało, ale doszedłem do wniosku, że to jednak niemożliwe;
było tam, mógłbym przysiąc, że było. Fakt, że teraz nigdzie nie
mogłem go znaleźć, wcale nie oznaczał, że się myliłem. Widocznie
Arnie znakomicie wyklepał i polakierował to miejsce. Tylko że...
Tylko że nie został żaden ślad. Nigdzie nie było ani odrobiny
farby podkładowej, szpachlówki czy choćby różnicy w lakierze.
Tylko głęboka czerwień i kremowa biel. Ale przecież to wgłębienie
było, do cholery! Głębokie, przerdzewiałe, po którejś ze stron.
Teraz jednak zniknęło.
Stojąc tam w hałasie powodowanym przez narzędzia i maszyny
poczułem się nagle bardzo samotny i przerażony. Wszystko było nie
tak, wszystko stało na głowie. Arnie wymienił antenę, choć
przerdzewiała rura wydechowa leżała właściwie na ziemi. Wymienił
tylko połowę atrapy zamiast całej. Mówił mi o konieczności
dokonania poważnych napraw w przedniej części samochodu, a
tymczasem zastąpił zniszczoną tapicerkę tylnego siedzenia nową,
jaskrawoczerwoną. Przednie fotele w dalszym ciągu były całe
popękane, a z prawego wystawała nawet sprężyna. Zupełnie mi się
to nie podobało. Wariactwo, zupełnie niepodobne do Arniego. Nagle
coś mnie olśniło, jakiś fragment wspomnienia, i zupełnie nie
zastanawiając się nad tym, co robię, odsunąłem się o kilka kroków
i objąłem spojrzeniem cały samochód - nie szczegół po szczególe,
lecz cały, taki jaki przede mną stał. I wtedy zrozumiałem;
wszystko znalazło się na swoim miejscu, a ja znowu poczułem
lodowaty chłód. Ten wieczór, kiedy ją tu przyprowadziliśmy.
Dziurawa opona. Koło zapasowe. Spojrzałem wtedy na nowe koło
zamontowane w starym samochodzie i odniosłem wrażenie, jakby
nagle odmłodniał, jakby spod warstwy zużycia i starości wyjrzał
na ułamek sekundy zupełnie nowy wóz, który zszedł z taśmy w roku,
kiedy prezydentem był Eisenhower, a na Kubie rządził jeszcze
Batista. Teraz stało się podobnie, tyle tylko, że oprócz nowego
koła było sporo innych rzeczy: antena, lśniący chrom atrapy,
jedna tylna lampa, nowe obicie tylnego siedzenia. Przed moimi
oczami pojawiło się jeszcze jedno wspomnienie, tym razem z
dzieciństwa. Każdego lata przez dwa tygodnie uczęszczaliśmy z
Arniem do Wakacyjnej Szkoły Biblijnej; codziennie nauczyciel
opowiadał nam jedną historię z Pisma Świętego, lecz nie kończył
jej, tylko wręczał każdemu dziecku kartkę "magicznego papieru".
Należało pocierać ją krawędzią monety albo odwrotnym końcem
ołówka, a wtedy pojawiał się na niej obrazek: gołębica niosąca
Noemu gałązkę oliwną, walące się mury Jerycha i temu podobne.
Byliśmy obaj zafascynowani wyłaniającymi się znikąd rysunkami.
Zaczynało się od oderwanych linii... które stopniowo wydłużały
się i łączyły ze sobą... nabierały sensu, a wreszcie znaczenia.
Wpatrywałem się w Christine z narastającym przerażeniem, usiłując
otrząsnąć się z wrażenia, iż mam do czynienia z czymś bardzo
podobnym do tamtych czarodziejskich obrazków. Musiałem zajrzeć
jej pod maskę. Nagle wydało mi się to najważniejszą rzeczą na
świecie. Podszedłem do niej od przodu (wcale nie byłem zachwycony
tym, że muszę stanąć przed nią; nie wiem czemu, ale tak właśnie
było) i zacząłem szukać cięgła zwalniającego zamek klapy. Nie
mogłem go nigdzie znaleźć. Dopiero po chwili domyśliłem się, że
zapewne jest wewnątrz. Ruszyłem w stronę drzwi... i wtedy
zobaczyłem coś jeszcze, co przeraziło mnie tak, jak jeszcze nic
do tej pory. Zgoda, mogłem mylić się co do wgłębienia w boku;
było to diabelnie mało prawdopodobne, ale przynajmniej
teoretycznie... Tym razem sprawa przedstawiała się zupełnie
inaczej.
Siatka pęknięć w przedniej szybie zmniejszyła się.
Byłem tego całkowicie pewien.
Wróciłem pamięcią do dnia, kiedy wszedłem do garażu LeBaya, aby
jeszcze raz zerknąć na samochód, podczas gdy Arnie i stary
człowiek zniknęli w domu, żeby dobić targu. Cała lewa strona
przedniej szyby była pokryta pajęczyną pęknięć rozchodzących się
we wszystkie strony od biegnącej zygzakiem rysy,
najprawdopodobniej spowodowanej uderzeniem kamienia. Teraz
pajęczyna wydawała się rzadsza i mniej skomplikowana - mogłem
nawet dostrzec przez nią wnętrze samochodu, co wcześniej było
niemożliwe. Nie miałem co do tego żadnych wątpliwości. (To tylko
kwestia odpowiedniego oświetlenia - podpowiadał mi mój umysł).
Jednak musiałem się mylić, bo to było po prostu niemożliwe.
Całkowicie niemożliwe. Owszem, można wymienić szybę - to żaden
problem, pod warunkiem, że ma się pieniądze. Ale żeby pęknięcia
same z siebie zniknęły... Roześmiałem się niepewnie. Jeden z
grubasów pracujących przy campingowej półciężarówce spojrzał na
mnie podejrzliwie i powiedział coś do swojego kolesia. Mój śmiech
był drżący i niepewny, ale dobrze, że w ogóle zdołałem wydobyć
z siebie jakiś odgłos. Oczywiście, że w grę wchodziły tylko
sztuczki płatane przez światło. Kiedy widziałem samochód po raz
pierwszy, promienie wiszącego nad zachodnim horyzontem słońca
padały prosto na przednią szybę, za drugim razem zaś stał w
mrocznym wnętrzu garażu LeBaya. Teraz oglądałem go w jaskrawym
blasku jarzeniówek. Trzy zupełnie różne rodzaje oświetlenia, nic
więc dziwnego, że uległem złudzeniu optycznemu. Mimo to w dalszym
ciągu chciałem zajrzeć pod maskę. Może nawet bardziej niż do tej
pory. Podszedłem do drzwi od strony kierowcy i szarpnąłem za
klamkę. Nie otworzyły się. Były zamknięte. Oczywiście: wszystkie
cztery blokady były wciśnięte. Arnie z pewnością nie zostawiłby
jej otwartej, żeby każdy, kto tylko miał na to ochotę, mógł wejść
do środka. Co prawda Repperton zniknął, lecz rodzaj kanalie był
równie rozpowszechniony jak chwasty. Roześmiałem się ponownie -
głupi stary Dennis - ale tym razem mój śmiech zabrzmiał jeszcze
mniej pewnie. Zacząłem doświadczać uczucia dziwnego wyobcowania,
tak jak czasem następnego dnia po zaciągnięciu się trawką o kilka
razy za dużo. Zamknięcie wszystkich czterech drzwi plymoutha było
sprawą zupełnie naturalną, tyle tylko, że kiedy obchodziłem
samochód dookoła po raz pierwszy, odniosłem wrażenie, iż blokady
są podniesione. Znowu cofnąłem się o krok spoglądając na
samochód. Stał przede mną, wciąż niewiele różniąc się od
zardzewiałego wraka. Jestem całkowicie pewien, że nie myślałem
wtedy o niczym konkretnym - co najwyżej o tym, że wiedział, iż
chcę się dostać do środka i otworzyć klapę. A ponieważ nie chciał
do tego dopuścić, zamknął od środka drzwi? Zabawny pomysł. Tak
zabawny, że roześmiałem się po raz kolejny (teraz już kilku ludzi
przyglądało mi się tak, jak zwykle przyglądamy się komuś, kto
śmieje się na głos do siebie bez żadnego widocznego powodu).
Wielka dłoń opadła mi na ramię i odwróciła mnie w przeciwną
stronę. Ujrzałem Darnella z niedopałkiem cygara tkwiącym w kąciku
ust. Niedopałek był wilgotny i wyglądał niezwykle apetycznie.
Darnell miał na nosie małe okulary "połówki"; spoglądał zza nich
zimnym, przenikliwym wzrokiem. - Co tu robisz, chłoptasiu? -
zapytał. - To nie twój wóz. Tłuściochy pracujące przy
półciężarówce przypatrywały się nam z napięciem. Jeden z nich
szturchnął drugiego w bok i coś szepnął. - Należy do mojego
przyjaciela - powiedziałem. - Przyprowadziliśmy go tutaj razem.
Może pan mnie pamięta. Miałem wtedy rakowy ropień na czubku nosa
i... - Gówno mnie obchodzi, co miałeś - warknął. - To nie twój
wóz. Zmywaj się stąd razem ze swoimi marnymi dowcipami. Mój
ojciec miał rację - to była kanalia. Zmyłbym się stąd z
przyjemnością; potrafiłbym bez trudu wymienić co najmniej sześć
tysięcy miejsc, gdzie wolałbym być tego przedostatniego dnia
wakacji. Nawet Czarna Dziura w Kalkucie stanowiłaby krok naprzód
- może niezbyt wielki, ale zawsze. Jednak ten samochód niepokoił
mnie. Widziałem tu masę drobnych rzeczy, które w sumie tworzyły
jedną, niemiłosiernie swędzącą. "Bądź jego oczami" - powiedział
tata i brzmiało to całkiem nieźle. Problem polegał tylko na tym,
że nie mogłem uwierzyć w to, co widziałem. - Nazywam się Dennis
Guilder - powiedziałem. - Mój tata prowadził panu kiedyś
rachunki, zgadza się? Przez dłuższą chwilę mierzył mnie
pozbawionym wyrazu spojrzeniem małych świńskich oczu; nagle
nabrałem graniczącego z pewnością przekonania, iż zaraz powie mi,
że gówno go obchodzi, kim jest mój ojciec, i żebym lepiej
spieprzał stąd i pozwolił tym ciężko pracującym ludziom spokojnie
naprawiać ich stare samochody, dzięki którym zarabiają na chleb
dla rodziny, i tak dalej. Potem niespodziewanie uśmiechnął się,
lecz uśmiech nie objął jego oczu. - Jesteś chłopakiem Kenny'ego
Guildera?
- Tak.
Poklepał maskę samochodu Arniego białą, tłustą dłonią; miał na
niej dwa sygnety, z których jeden wyglądał tak, jakby był
wysadzany prawdziwymi diamentami. Ale co o tym może wiedzieć taki
dzieciak jak ja? - W takim razie jesteś w porządku, jeśli
naprawdę jesteś chłopakiem Kenny'ego. Przez sekundę wydawało mi
się, że zażąda okazania jakiegoś dokumentu. Dwaj faceci w
sąsiednim boksie zajęli się znowu swoją półciężarówką, bez
wątpienia doszedłszy do wniosku, że nie wydarzy się już nic
ciekawego. - Chodź do biura, to pogadamy - powiedział, po czym
odwrócił się i ruszył przed siebie, uznając za oczywiste, że
postąpię zgodnie z jego życzeniem. Sunął niczym statek pod
pełnymi żaglami, z rozdętą białą koszulą, potężnymi biodrami i
wręcz nieprawdopodobnie szerokim zadem. Widok tak bardzo otyłych
ludzi zawsze wywołuje u mnie uczucie nierzeczywistości, jakbym
doświadczał niezwykle realistycznego złudzenia optycznego - być
może dlatego, że pochodzę z długiej linii chudzielców. W swojej
rodzinie zaliczam się do kategorii ciężkiej. W drodze do biura,
odgrodzonego od reszty garażu szklaną ścianą, przystawał tu i
tam. Darnell przypominał mi trochę Molocha - boga, o którym
uczymy się na zajęciach z literatury antycznej - który podobno
widział wszystko swoim pojedynczym czerwonym okiem. Warknął na
jakiegoś faceta, żeby założył gumowy wąż na rurę wydechową, bo
jak nie, to zaraz stąd wyleci; wrzasnął do drugiego o jakimś
Nickym, który "znowu próbuje podskakiwać" (wywołało to u nich obu
wybuch hałaśliwego śmiechu); ryknął na trzeciego, żeby pozbierał
te pieprzone puszki po pepsi, a w ogóle to co, urodził się na
śmietniku? Najwidoczniej Will Darnell nic nie wiedział o tym, co
moja matka nazywała "normalnym tonem". Po chwili wahania
poszedłem za nim. Obawiam się, że potwierdziłem w ten sposób
słuszność tezy, iż ciekawość stanowi pierwszy stopień do piekła.

Biuro miał urządzone w stylu wczesnoamerykańsko-gaźnikowym -
wyglądało tak samo, jak wszystkie obskurne biura w warsztatach
samochodowych w tym kraju. Był tam wyplamiony kalendarz ze
zdjęciem przedstawiającym jasnowłosą boginię w króciutkich
szortach i rozpiętej bluzce przełażącą przez jakiś płot na wsi.
Były też nieczytelne nalepki z nazwami licznych firm handlujących
częściami samochodowymi. Stosy ksiąg rachunkowych. Zabytkowa
maszynka licząca.  Fotografia - Boże, miej nas w swojej opiece -
 Willa Darnella w fezie, siedzącego na miniaturowym motocyklu
sprawiającym wrażenie, jakby lada moment miał rozpaść się pod
jego ciężarem. Woń dawno wypalonych cygar i potu. Darnell usiadł
w obrotowym fotelu z drewnianymi podłokietnikami. Poduszka
sapnęła z rezygnacją pod jego ciężarem. Oparł się wygodnie. Wyjął
zapałkę ze stojącej na biurku pustej, ceramicznej głowy Murzyna.
Potarł ją o pas papieru ściernego przymocowany do krawędzi biurka
i zapalił wilgotny niedopałek cygara. Jego wielką, otłuszczoną
piersią wstrząsnął głęboki kaszel. Na ścianie tuż za nim wisiał
rysunek przedstawiający Kota Garfielda. "Macie ochotę na
wycieczkę do Miasta, W Którym Wybijają Zęby?" - pytał Garfield,
dyskretnie zasłaniając pyszczek łapą. Obrazek znakomicie pasował
do Willa Darnella, Głównego Drania w okolicy. - Napijesz się
pepsi, chłopcze?
- Nie, dziękuję - odparłem, zajmując miejsce na stojącym vis-a-
vis niego prostym krześle. Ponownie obrzucił mnie taksującym
spojrzeniem, po czym skinął głową. - Jak tam ojciec, Dennis?
Pikawka w porządku?
- Tak, wszystko OK. Kiedy powiedziałem mu, że Arnie trzyma tu
swój samochód, od razu sobie pana przypomniał. Podobno teraz
pańskimi rachunkami zajmuje się Bill Upshaw. - Zgadza się. Nieźle
sobie radzi, naprawdę nieźle. Choć nie tak dobrze, jak twój
ojciec. Kiwnąłem głową. Zapadło milczenie. Czułem się coraz
bardziej nieswojo. Will Darnell nie sprawiał wrażenia kogoś, kto
czuje się nieswojo. Cały czas mierzył mnie uważnym spojrzeniem. -
 Twój kumpel kazał ci sprawdzić, czy naprawdę wyrzuciłem
Reppertona? - zapytał tak nagle, że aż podskoczyłem. - Nie -
odparłem. - Wcale nie.
- No to powiedz mu, że naprawdę - ciągnął Darnell, nie zwróciwszy
najmniejszej uwagi na moje słowa. - Gówniany mądrala. Powtarzam
to każdemu, kto przyjeżdża tu swoim złomem: albo będziesz robił,
co ci każę, albo stąd wylecisz. Pracował trochę dla mnie, od
czasu do czasu załatwiał mi różne rzeczy i chyba zaczął sobie
wyobrażać, że wszystko mu wolno. Mały przemądrzały punk. Dopadł
go kolejny atak kaszlu, znacznie dłuższy od poprzedniego. Był to
okropny odgłos.  Mimo przeszklonej ściany odczuwałem narastającą
klaustrofobię. - Arnie to dobry chłopak - oświadczył Darnell po
pewnym czasie, wciąż mierząc mnie spojrzeniem. Nie spuścił ze
mnie wzroku nawet w trakcie ataku kaszlu. - Szybko wciągnął się
do roboty. Do jakiej roboty? - chciałem zapytać, ale nie miałem
odwagi. Darnell sam mi to powiedział. Pomimo lodowatego
spojrzenia najwyraźniej miał ochotę z kimś pogadać. - Zamiata
podłogę, sprząta w boksach i porządkuje narzędzia razem z Jimmym
Sykesem. Powiadam ci, Dennis, trzeba cholernie uważać na
narzędzia. Wystarczy, że się odwrócisz, a dostają nóg i wychodzą.
- Parsknął śmiechem, który zamienił się w chrapliwy oddech. -
Rozmontowuje też wozy na części. Ma dobre ręce. Dobre ręce i zły
gust, jeśli chodzi o samochody. Nie pamiętam, kiedy ostatni raz
widziałem coś takiego jak ten jego plymouth. - Zdaje się, że on
to traktuje jako hobby - zauważyłem.
- Jasne - potwierdził ochoczo Darnell. - Pewnie, że to hobby. Pod
warunkiem, że nie będzie później rozbijał się po ulicach jak ten
punk, Repperton. Ale na razie ma na to marne szanse, nie uważasz?
- Chyba tak. Wóz nie jest w najlepszym stanie.
- Co on z nim wyrabia, do kurwy nędzy? - zapytał Darnell.
Pochylił się nagle w fotelu, uniósł ramiona, tak że zrównały się
niemal z linią włosów, i zmarszczył brwi; o tym, że jego małe
oczka nie zniknęły zupełnie, świadczyły jedynie dwa błyszczące
punkciki. - Co on wyrabia, do cholery? Siedzę w tym interesie
całe życie, ale nigdy nie widziałem, żeby ktoś naprawiał gablotę
w taki wariacki sposób! To jakiś żart? A może zakład? - Nie
rozumiem - powiedziałem, choć w rzeczywistości doskonale go
rozumiałem. - W takim razie słuchaj. Zaraz po tym, jak go
przyprowadził, robił wszystko tak, jak należy. Chyba nie sra
pieniędzmi, no nie? Gdyby srał, nie byłoby go tutaj. Wymienił
olej. Wymienił filtr. Przesmarował, co było do przesmarowania.
Założył na przód dwie nowe firestone, takie same, jakie miał z
tyłu. Dwie z tyłu? Widocznie dokupił trzy, żeby stanowiły komplet
z tą, którą przywiozłem mu tamtego wieczoru. - Potem przychodzę
pewnego dnia i widzę, że zamontował nowe wycieraczki - ciągnął
Darnell. - Nic dziwnego, tyle tylko, że ten wóz jeszcze długo
nigdzie nie pojedzie, wszystko jedno, w deszcz czy słońce. Potem
widzę nową antenę i myślę sobie: pewnie będzie słuchał przy
robocie radia i rozładuje sobie akumulator. Teraz znowu wymienił
tapicerkę na tylnym siedzeniu i wstawił połowę atrapy. Co to
jest, jakaś gra? - Nie wiem - odparłem. - Czy kupował części od
pana?
- Nie - warknął Darnell. - I nie mam pojęcia, gdzie je zdobywa.
Ta atrapa... Nie ma na niej nawet plamki rdzy. Pewnie ją gdzieś
zamówił, może w dziale obsługi klientów Chryslera w New Jersey.
Ale co zrobił z drugą połową? Wsadził sobie w dupę? W życiu nie
słyszałem o atrapie, którą montowałoby się w dwóch częściach! -
Nie wiem. Daję słowo.
Wściekłym ruchem zdusił cygaro.
- Ale nie mów mi, że nie jesteś ciekaw. Widziałem, jak gapiłeś
się na ten wóz. Wzruszyłem ramionami.
- Arnie niewiele o nim opowiada.
- Tak myślę. Cholernie skryty z niego sukinsyn. Ale umie się bić.
Ten Repperton zdrowo się pomylił, kiedy z nim zaczął. Jak
jesienią będzie sobie dawał dobrze radę, może już w zimie znajdę
dla niego jakąś stałą robotę. Jimmy Sykes to dobry chłopak, ale
nie ma zbyt wiele rozumu we łbie. - Utkwił we mnie badawcze
spojrzenie. - Myślisz, że będzie dobrze pracował, Dennis? - Jest
w porządku.
- Prowadzę mnóstwo interesów. Mnóstwo. Wypożyczam platformy
gościom, którzy wożą swoje maszyny na zawody do Filadelfii. Po
wyścigach ściągam tutaj wraki. Przyda mi się każda pomoc. Dobra,
uczciwa pomoc. Zacząłem z przerażeniem podejrzewać, że właśnie
otrzymałem zaproszenie do tańca. Zerwałem się pośpiesznie na
nogi, przy okazji o mało nie wywracając krzesła. - Muszę już iść
- powiedziałem. - Aha, panie Darnell... Byłbym bardzo wdzięczny,
gdyby nic pan nie mówił Arniemu, że tu byłem. On jest trochę
przewrażliwiony na punkcie tego samochodu. Szczerzę mówiąc, to
jego ojciec chciał wiedzieć, jak daje sobie radę. - Trochę
napaskudził przed wejściem do domu, co? - Darnell przymknął oko
w czymś, co miało chyba być porozumiewawczym mrugnięciem. -
Staruszkowie nażarli się grochówki i wypięli na niego tyłki, tak?
- Wie pan, jak to jest...
- Jasne, że wiem. - Jednym płynnym ruchem podniósł się z fotela
i klepnął mnie w ramię tak, że aż się zatoczyłem. Astma nie
astma, kaszel nie kaszel - był bardzo silny. - Nie bój się, nic
mu nie wspomnę - dodał, odprowadzając mnie do drzwi. Jego dłoń
nadal spoczywała na moim ramieniu, co napawało mnie lękiem... i
chyba odrazą. - Powiem ci, co jeszcze nie daje mi spokoju -
kontynuował. - Widuję tu co roku chyba ze sto tysięcy wozów - no,
może nie tak dużo, ale wiesz, o co mi chodzi - i mam do nich oko.
Mógłbym przysiąc, że kiedyś już widziałem tego rzęcha, kiedy
jeszcze nie był taki do niczego. Od kogo on go kupił? - Od
człowieka nazwiskiem Roland LeBay - odparłem mając świeżo w
pamięci słowa George'a LeBaya o tym, że jego brat wykonywał
samodzielnie wszystkie naprawy w jakimś warsztacie dla
majsterkowiczów. - Już nie żyje. Darnell zatrzymał się jak wryty.
- LeBay? Rollie LeBay?
- Tak jest.
- Emerytowany żołnierz?
- Tak.
- Święty Jezu, jasne! Przyprowadzał go regularnie jak w zegarku
przez sześć, może osiem lat, a potem przestał. To było cholernie
dawno temu. Niezły był z niego sukinsyn. Gdyby wlać mu do gardła
wrzątku, wysikałby kostki lodu. W ogóle nie potrafił rozmawiać
z ludźmi. - Ścisnął mocniej moje ramię. - Czy twój kumpel
Cunningham wie, że żona LeBaya popełniła samobójstwo w tym wozie?
- Co takiego? - zapytałem udając zdziwienie. Nie chciałem
ujawnić, iż zainteresowałem się sprawą Christine do tego stopnia,
że rozmawiałem po pogrzebie z bratem LeBaya. Bałem się, że
Darnell mógłby przekazać tę informację Arniemu. Opowiedział mi
całą historię - najpierw o córce, potem o matce. Kiedy skończył,
pokręciłem głową. - Nie. Jestem pewien, że Arnie nic o tym nie
wie. Powie mu pan? Znowu to badawcze spojrzenie.
- A ty?
- Nie - odparłem. - Nie widzę żadnego powodu.
- W takim razie ja też tego nie zrobię. - Otworzył drzwi: w
porównaniu ze smrodem tytoniowego dymu utrzymującym się w biurze,
przesycone wonią smarów powietrze garażu pachniało niemal
cudownie. - Ten sukinsyn LeBay, niech mnie piorun trzaśnie! Mam
nadzieję, że tam w piekle dadzą mu niezły wycisk, jak na
najgorszej musztrze. - Przez chwilę na jego twarzy pojawił się
mściwy grymas, a potem spojrzał w kierunku Christine stojącej w
boksie numer dwadzieścia z przerdzewiałą karoserią, nową anteną
i połową osłony wlotu powietrza do chłodnicy. - Znowu ta suka...
- mruknął i zerknął na mnie. - Jak to mówią, gówno zawsze
wypłynie na wierzch, nie? - Chyba tak - odparłem. - Chyba
rzeczywiście tak mówią.
- No, to na razie, chłopcze - powiedział wkładając do ust nowe
cygaro. - Pozdrów ode mnie ojca. - Dziękuję.
- I powiedz Cunninghamowi, żeby uważał na tego punka Reppertona.
Wygląda mi na pamiętliwego faceta. - Też tak myślę.
Wychodząc z garażu przystanąłem i obejrzałem się za siebie, ale
z tej odległości Christine była tylko jednym z niewyraźnych
cieni. "Gówno zawsze wypłynie na wierzch" - powiedział Darnell.
Jego słowa towarzyszyły mi do samego domu.


15. SPORTOWE NIEDOLE

Naucz się grać na saksofonie -
Ja gram te nuty, co do mnie przylecą -
Pij szkocką whisky
Od zmroku do świtu
I umrzyj za kierownicą...

Steely Dan

Zaczęła się szkoła i przez pierwszy tydzień czy dwa nic się nie
wydarzyło. Arnie nie dowiedział się, że byłem w garażu, z czego
bardzo się cieszyłem. Podejrzewam, iż nie wzbudziłoby to jego
zachwytu. Zgodnie z obietnicą Darnell trzymał gębę na kłódkę
(prawdopodobnie z jakichś własnych powodów). Któregoś dnia po
południu, kiedy wiedziałem, że Arnie na pewno siedzi w garażu,
zadzwoniłem do Michaela. Powiedziałem mu, że jego syn sporo już
zrobił, ale samochód jeszcze długo nie będzie się nadawał do
tego, by wyjechać nim na ulicę. Podzieliłem się z nim opinią, iż
moim zdaniem Arnie nie traktuje tej pracy zbytnio serio. Michael
przyjął wiadomość z mieszaniną ulgi i zaskoczenia, lecz w ten
sposób udało mi się zakończyć sprawę... na jakiś czas. Sam Arnie
to pojawiał się, to znów znikał mi z pola widzenia, jak coś, co
można czasem dostrzec tylko kątem oka. Chodziliśmy razem na trzy
przedmioty, a od czasu do czasu wpadał do mnie po szkole lub w
weekendy. Chwilami mogłem nawet odnieść wrażenie, że nic się nie
zmieniło. Jednak znacznie częściej niż w moim domu przebywał w
Garażu Darnella, w piątkowe popołudnia zaś jeździł z Jimmym
Sykesem, niezbyt rozgarniętym pomocnikiem Darnella, na Philly
Plains, gdzie znajdował się tor wyścigowy. Ścigano się tam
głównie chevroletami i fordami z usuniętymi szybami i
wmontowanymi klatkami z grubych rur. Zawozili je tam na
specjalnej platformie, po czym wracali z transportem świeżego
towaru na złomowisko. Mniej więcej właśnie wtedy Arnie naciągnął
sobie grzbiet. Nie było to nic poważnego - a w każdym razie on
tak twierdził - lecz moja matka niemal od razu zauważyła, że coś
jest nie tak. Którejś niedzieli wpadł do nas na mecz i podczas
transmisji w pewnej chwili podniósł się, by nalać wszystkim po
szklance soku pomarańczowego. Mama siedziała z ojcem na kanapie,
czytając książkę. Kiedy Arnie wstał, zerknęła na niego i
powiedziała: - Ty utykasz, Arnie.
Odniosłem wrażenie, że na jego twarzy przez sekundę lub dwie
gościł niespodziewany, zdumiewający grymas - jakby czuł się
czemuś winny i chciał, żeby pozostało to w ukryciu. Możliwe
jednak, iż tylko mi się zdawało. A nawet jeśli ten wyraz tam był,
to szybko zniknął. - Widocznie naciągnąłem sobie grzbiet wczoraj
na torze - odparł, podając mi szklankę z sokiem. - Jimmy'emu
zgasł silnik w ostatnim gruchocie, jakiego ładowaliśmy. Bałem
się, że zjedzie z platformy i będziemy cudować do późnej nocy,
żeby go znowu uruchomić, więc doskoczyłem i pchnąłem. Zdaje się,
że nie powinienem był tego robić. Pomyślałem sobie, że to
diabelnie skomplikowane wytłumaczenie jak na taką błahostkę, ale
być może nie miałem racji. - Musisz uważać na kręgosłup, Arnie -
 pouczyła go moja matka. - Pan Bóg... - Mamo, czy moglibyśmy
obejrzeć mecz? - wtrąciłem.
- ...dał ci tylko jeden - dokończyła.
- Oczywiście, pani Guilder - zgodził się pokornie Arnie.
Do pokoju weszła Elaine.
- Zostało jeszcze trochę soku, czy te dwa opoje wydudliły go do
końca? - Cicho bądź! - wrzasnąłem. Właśnie wynikły kontrowersje
wokół jakiejś spornej piłki, a ja nie zauważyłem, jak do tego
doszło. - Nie krzycz na swoją siostrę, Dennis - mruknął tata zza
zasłony magazynu hobbystycznego, w którego lekturze był
pogrążony. - Zostało mnóstwo soku, Ellie - powiedział Arnie.
- Wiesz co, Arnie? - odparła. - Czasem wydaje mi się, że jesteś
prawie człowiekiem. I wymknęła się do kuchni.
- Dennis, jestem prawie człowiekiem! - szepnął do mnie Arnie,
najwyraźniej z trudem powstrzymując łzy wzruszenia. - Słyszałeś?
Prawie człowiekiem! Być może również za sprawą wyobraźni wydaje
mi się, że jego dobry humor był sztuczny, fałszywy i
powierzchowny. Bez względu na to, jak sprawy miały się naprawdę,
Arnie utykał przez całą jesień.

Ja również byłem wtedy bardzo zajęty. Co prawda rozstałem się z
Roseanne, ale zwykle nie miałem kłopotu ze znalezieniem kogoś,
z kim mógłbym wyjść w sobotni wieczór... pod warunkiem, że nie
byłem za bardzo wykończony po treningu. Trener Puffer nie był
takim draniem jak Will Darnell, lecz z pewnością nikt nie mógłby
nazwać go różyczką. Jak większość trenerów szkolnych drużyn
futbolowych w Ameryce, wzorował się w swojej pracy na nieżyjącym
Vince'em Lombardim, którego naczelną zasadą było, że zwycięstwo
nie jest główną rzeczą, do której należy dążyć, lecz jedyną.
Zdziwilibyście się, jak wielu pozornie rozsądnych ludzi wierzy
w tę bzdurę. Po wakacjach przepracowanych u Braci Carson
znajdowałem się w niezłej formie i przypuszczam, że jakoś
wystarczyłoby mi to na cały sezon - gdyby był to zwycięski sezon.
Niestety; w chwili kiedy między mną i Arniem a Buddym Reppertonem
doszło do paskudnej konfrontacji na zapleczu warsztatów, w
pobliżu szkolnej palarni - a zdaje się, że stało się to nieco
ponad dwa tygodnie po rozpoczęciu roku szkolnego - było już
jasne, że to nie będzie zwycięski sezon. W związku z tym trener
Puffer stał się bardzo nieprzyjemnym człowiekiem, gdyż takie
upokorzenie spotkało go po raz pierwszy w ciągu dziesięciu lat
pracy w naszej szkole. Musiał nauczyć się pokory, a była to dla
niego bardzo gorzka i trudna lekcja... i dla nas też, przy
okazji. Pierwszy mecz - na wyjeździe, z Tygrysami Luneburga -
graliśmy dziewiątego września. Luneburg to mała, zabita deskami
dziura przy samej granicy naszego okręgu. Do tej pory w czasie
meczów z nimi najczęściej słyszanym okrzykiem na trybunach -
zwykle wybuchał wtedy, kiedy ich dziurawa obrona pozwoliła na
kolejne przyłożenie - było: POWIEDZCIE-NAM-JAK-SIĘ-BIEGA-Z-
KROWIM-ŁAJNEM-W-PEPEGACH! A zaraz potem następował szyderczy ryk:
HEEEEEJ, LUNEBURG! Od ostatniego zwycięstwa Luneburga nad
Libertyville minęło ponad dwadzieścia lat, lecz tym razem
wznieśli się na wyżyny swoich możliwości i sprawili nam tęgie
lanie. Grałem na pozycji lewego łącznika. W połowie meczu byłem
przekonany, że do końca życia będę nosił na plecach ślady ich
butów. Na tablicy wisiał wtedy wynik 17:3, skończyło się zaś na
30:10. Kibice Luneburga oszaleli z radości; rozwalili w drzazgi
obie bramki, jakby był to mecz decydujący co najmniej o
mistrzostwie okręgu, i obnosili swoich graczy na ramionach. Nasi
kibice, którzy przyjechali z nami specjalnymi autobusami,
siedzieli przygnębieni w milczeniu na ławkach, prażąc się w
gorącym wrześniowym słońcu. Oszołomiony i blady trener Puffer
zaproponował nam w szatni, żebyśmy padli na kolana i modlili się
o opiekę boską, bo przez najbliższe kilka tygodni będziemy jej
pilnie potrzebować. Zrozumiałem wtedy, że nadchodzą ciężkie
czasy. Uklękliśmy więc, obolali i posiniaczeni, marząc tylko o
tym, żeby jak najprędzej wskoczyć pod prysznice i zmyć z siebie
smród porażki, i wysłuchaliśmy dziesięciominutowej przemowy
trenera Puffera, w której wyjaśnił Panu Bogu złożoność sytuacji.
Zakończył obietnicą, że podejmuje się wykonać za nas naszą część
roboty pod warunkiem, że On wykona swoją. W następnym tygodniu
trenowaliśmy trzy godziny dziennie (zamiast półtorej do dwóch,
jak zwykle) w lejącym się z nieba żarze. Wieczorem waliłem się
do łóżka jak kłoda i zasypiając słyszałem jeszcze jego głos:
"Dołóż bydlakowi! Dołóż mu! DOŁÓŻ!" Ćwiczyłem raptowne
przyśpieszenia tak długo, aż wydawało mi się, że lada chwila moje
nogi ulegną spontanicznemu rozkładowi, płuca zaś wybuchną żywym
ogniem. Lenny Barongg, jeden z najlepszych w drużynie, miał
szczęście: doznał udaru słonecznego i został zwolniony z
treningów do końca tygodnia. Arniego widywałem od czasu do czasu
w czwartki lub piątki, kiedy wpadał do nas na kolację, lub w
niedziele po południu, gdy zdarzało nam się pójść na kręgielnię,
ale poza tym zupełnie straciłem go z oczu. Byłem zbytnio
pochłonięty tym, żeby jakoś zawlec moje obolałe ciało do szkoły,
potem na trening, a wreszcie z powrotem do domu, by odrobić
lekcje. Wracając do sportowych niedoli: chyba najgorsze ze
wszystkiego było to, w jaki sposób patrzono w korytarzach na
mnie, Lenny'ego i resztę drużyny. Co prawda szkolny patriotyzm
jest w większości stekiem bzdur wymyślanych przez kadrę
nauczycielską, która pamięta świetną zabawę podczas swoich
klasowych potańcówek, ale przezornie zapomniała, że działo się
tak głównie za przyczyną alkoholu lub trawki albo obu tych rzeczy
naraz. Czegoś w rodzaju szkolnego patriotyzmu można by
doświadczyć wówczas, gdyby rozpocząć kampanię na rzecz
zalegalizowania marihuany, lecz jeśli chodzi o futbol, koszykówkę
i lekkoatletykę, to zdecydowana większość uczniów ma te sprawy
głęboko w nosie. Zbyt wiele uwagi poświęcają temu, jak dostać się
na studia, pod czyjeś majtki lub napytać sobie biedy. Takie jest
życie. Mimo to każdy lubi czuć się zwycięzcą, po pewnym czasie
zaś po prostu wchodzi to w krew. Libertyville z dawien dawna
szczyciło się znakomitymi drużynami futbolowymi; ujemny bilans
punktowy na zakończenie sezonu ostatni raz mieliśmy dwanaście lat
temu, to znaczy w 1966 roku. Tak więc po przegranej z
Luneburgiem, choć obyło się bez płaczu i zgrzytania zębów, łatwo
dało się zauważyć zdziwione, niedowierzające spojrzenia, a
podczas tradycyjnego piątkowego treningu rozległo się nawet
trochę gwizdów. Trener Puffer poczerwieniał jak burak i zaprosił
"tych wszystkich małostkowych kibiców i nieszczerych przyjaciół"
na sobotnie popołudnie, by na własne oczy ujrzeli come-back
stulecia. Nie wiem, czy przyszli, ale ja tam byłem. Graliśmy u
siebie, a naszym przeciwnikiem były Niedźwiedzie z Ridge Rock.
Ridge Rock to małe miasteczko górnicze, lecz choć dzieciaki
chodzące do tamtejszej szkoły to ćwoki, z całą pewnością nie
można ich nazwać miękkimi ćwokami. To wstrętne, złośliwe, mocne
ćwoki. Rok wcześniej udało się nam ich wyeliminować jedynie z
najwyższym trudem, a jeden z miejscowych komentatorów napisał,
iż dokonaliśmy tego nie dlatego, że byliśmy lepsi, ale dzięki
temu, że posadziliśmy na trybunach więcej panienek, które
rozpraszały uwagę przeciwników. Trener Puffer z wściekłości o
mało nie dostał wtedy zawału. Jednak ten sezon należał do
Niedźwiedzi. Zmiażdżyli nas. W pierwszej części straciliśmy
kontuzjowanego Freda Danna. W drugiej Norman Aleppo został
odwieziony do szpitala ze złamaną ręką, w trzeciej zaś
Niedźwiedzie uzyskały trzy przyłożenia z rzędu, co dało w sumie
wynik 40:6. Odrzucając na bok fałszywą skromność powiem wam, że
te sześć punktów było moim dziełem, lecz zachowując poczucie
realizmu jestem zmuszony przyznać, że po prostu miałem szczęście.
A potem... Potem nadszedł kolejny tydzień morderczych treningów
i wrzasków trenera: "Dołóż temu bydlakowi!" Któregoś dnia
ćwiczyliśmy przez prawie cztery godziny, a kiedy Lenny
zasugerował trenerowi, że byłoby nieźle, gdyby udało nam się
jeszcze przed północą odrobić lekcje, odniosłem przez chwilę
wrażenie, że Puffer zaraz da mu w zęby. Nabrał zwyczaju
bezustannego przekładania z ręki do ręki pęku kluczy,
upodabniając się w ten sposób do kapitana Queega z "The Caine
Mutiny". Zdaje się, że człowieka można znacznie lepiej poznać
obserwując jego reakcje wtedy, kiedy przegrywa, niż wówczas, gdy
wygrywa. Puffer, który jeszcze nigdy w swojej trenerskiej
karierze nie poniósł dwóch porażek z rzędu, zareagował zdumioną,
bezsensowną wściekłością niczym zamknięty w klatce tygrys
drażniony przez okrutne dzieci. W następny piątek po południu -
czyli dwudziestego drugiego września - zrezygnowano z oficjalnego
przedstawienia składu drużyny przed zbliżającym się meczem.
Wątpię, czy ktokolwiek z graczy był z tego powodu niezadowolony;
stać na boisku i czekać, aż wyczytają twoje nazwisko, a potem
wysłuchać po raz n-ty jakby nieco mniej entuzjastycznych owacji
dwunastoosobowego zespołu dziewcząt, z całą pewnością nie
należało do specjalnych atrakcji. Był to jednak złowieszczy znak.
Po południu trener zaprezentował nam dwa seanse filmowe, podczas
których mogliśmy podziwiać nasze porażki z Tygrysami i
Niedźwiedziami. Być może miało to natchnąć nas sportową złością,
ale na mnie podziałało przygnębiająco. Tej nocy, przed drugim
meczem w sezonie na własnym boisku, miałem dziwny sen. Na pewno
nie mógłbym nazwać go koszmarem, gdyż w niczym nie przypominał
tego, z którego obudziłem się z przeraźliwym krzykiem, ale na
pewno był... niemiły. Graliśmy przy silnym wietrze z
Filadelfijskimi Smokami. W jednostajnym, świszczącym szumie
rozpływały się okrzyki kibiców, dźwięki trąbek, wzmacniane przez
głośniki zapowiedzi Chubby'ego McCarthy'ego, a nawet odgłosy
wydawane przez zderzające się ciała zawodników. Twarze ludzi
zgromadzonych na trybunach wydawały się dziwnie żółte i
zniekształcone jak chińskie maski. Dziewczęta tańczyły i
podskakiwały jak zepsute automaty. Niebo było szare, zasnute
chmurami. Dostawaliśmy mocno w skórę. Trener Puffer wrzeszczał
coś do nas ze swojej ławki, ale nikt go nie słyszał. Smoki były
poza naszym zasięgiem. Piłka znajdowała się niemal wyłącznie w
ich posiadaniu. Lenny Barongg wyglądał tak, jakby grał pokonując
jakiś okropny ból; jego twarz wykrzywiał grymas godny
starogreckiej tragedii. Zostałem uderzony, przewrócony i
zdeptany. Leżałem na boisku daleko od linii przyłożeń, wijąc się
rozpaczliwie i usiłując odzyskać oddech. Nagle spojrzałem w bok;
w prześwicie między trybunami ujrzałem zaparkowaną obok stadionu
Christine. Była znowu lśniąca i nowa, jakby zjechała z taśmy
najwyżej godzinę temu. Arnie siedział na dachu z nogami
skrzyżowanymi jak Budda i przyglądał mi się wzrokiem pozbawionym
jakiegokolwiek wyrazu. Krzyknął coś do mnie, lecz jego słowa
porwał wiejący bez ustanku wiatr. Odniosłem wrażenie, że było to
coś w rodzaju: "Nie martw się, Dennis. Zajmiemy się wszystkim.
Nie martw się. Wszystko jest w porządku". Czym się zajmiemy? -
zdziwiłem się leżąc na boisku ze snu (które moja wyobraźnia z
niewiadomych przyczyn pokryła nawierzchnią Astro-Turf), łapiąc
powietrze szeroko otwartymi ustami i czując, jak ochraniacz wbija
mi się boleśnie w krocze tuż poniżej jąder. Czym się zajmiemy?
Czym?
Nie uzyskałem odpowiedzi. Widziałem tylko złowróżbny błysk
żółtych reflektorów Christine i Arniego siedzącego bez ruchu na
jej dachu w mocnym, wiejącym bez przerwy wietrze.

Nazajutrz wybiegliśmy na boisko i ponownie stoczyliśmy walkę w
obronie honoru naszej dobrej starej budy. Nie było tak źle, jak
mi się śniło - nikt nie doznał kontuzji, a przez krótki okres w
trzeciej części wyglądało na to, że mamy nawet jakieś szanse -
ale wtedy chłopcom z Filadelfii udało się kilka długich podań -
kiedy już coś zaczyna się walić, to od razu wali się wszystko -
i znowu przegraliśmy. Po meczu trener Puffer siedział bez słowa
na ławce. Nawet na nas nie spojrzał. Zostało nam jeszcze do
rozegrania jedenaście spotkań, lecz on był już przegranym
człowiekiem.


16. POJAWIA SIĘ LEIGH, ZNIKA BUDDY

Nie zalewam, maleńka, więc nie patrz na mnie tak,
Mam najszybszą gablotę w tym mieście wszerz i wspak.
Więc niech nikomu się nie śni, że może prześcignąć ją,
Bo gdyby miała skrzydła, poleciałbym wraz z nią.
Moje maleńkie słodkie coupé,
Nie masz pojęcia, co drzemie w nim...

The Beach Boys

Jestem pewien, że sprawy zaczęły znowu toczyć się naprzód we
wtorek po naszej przegranej z Filadelfijskimi Smokami, czyli
dwudziestego szóstego września. Chodziłem z Arniem na trzy
przedmioty. Jednym z nich był zarys historii Ameryki - całoroczny
kurs, zawsze na trzeciej lekcji. Przez pierwsze dziewięć tygodni
zajęcia prowadził pan Thompson, szef katedry, ich tematem zaś
było "Dwieście lat przyśpieszenia i rozwoju". Arnie nazywał tę
lekcję "godziną burczenia", gdyż zaraz po niej była przerwa
śniadaniowa i wszystkie żołądki wyczyniały interesujące rzeczy
w oczekiwaniu na upragniony dzwonek. Tego dnia, tuż po tym
właśnie dzwonku, do Arniego podeszła dziewczyna i zapytała go,
czy zapisał pracę domową z angielskiego. Zapisał. Zaczął
przeszukiwać torbę w poszukiwaniu zeszytu, a w tym czasie
dziewczyna przyglądała mu się uważnie, nie spuszczając z jego
twarzy spojrzenia swoich błękitnych oczu. Włosy miała
ciemnoblond, koloru świeżego miodu - nie tego sprzedawanego w
słoikach, ale takiego, jaki odwirowuje się z plastra - zebrane
do tym i związane szeroką błękitną wstążką dopasowaną do barwy
oczu. Patrząc na nią czułem, jak mój żołądek wyczynia radosne
podskoki. Arnie spojrzał na nią dopiero wtedy, kiedy podał jej
zeszyt, a ona zajęła się przepisywaniem. Oczywiście nie był to
pierwszy raz, kiedy widziałem Leigh Cabot; przeprowadziła się do
Libertyville z jakiejś mieściny w Massachusetts trzy tygodnie
temu, więc zdążyła się już pokazać tu i ówdzie. Ktoś mi
powiedział, że jej ojciec pracuje dla 3M - firmy, która produkuje
taśmę samoprzylepną. Nie był to również pierwszy raz, kiedy
zwróciłem na nią uwagę, gdyż Leigh Cabot była (ujmując to
najprościej jak tylko można) piękną dziewczyną. Zauważyłem, że
autorzy powieści zawsze wynajdują u swoich bohaterek jakieś skazy
lub niedociągnięcia; być może uważają prawdziwe piękno za
wyświechtany stereotyp albo sądzą, że takie niedoskonałości
czynią kobietę bardziej prawdziwą. Dlatego właśnie piszą, że była
piękna pomimo zbyt długiej dolnej wargi albo pomimo nieco zbyt
ostro zarysowanego nosa, lub pomimo małego biustu. Zawsze jest
jakieś "pomimo". Leigh Cabot była natomiast po prostu piękna, bez
żadnych dodatkowych określeń. Miała doskonale gładką skórę,
zwykle odrobinę zarumienioną, około metra sześćdziesięciu ośmiu
centymetrów wzrostu - sporo jak na dziewczynę, ale nie za dużo -
 i cudowną figurę: jędrne, wysokie piersi, talię tak szczupłą,
iż byłbyś gotów przysiąc, że udałoby ci się objąć ją dłońmi (w
każdym razie odczuwałeś wielką ochotę, żeby tego spróbować),
wspaniałe biodra i rewelacyjne nogi. Śliczna twarz, mnóstwo
seksu, dobra figura - przypuszczam, że z artystycznego punktu
widzenia była do niczego, bez długiej dolnej wargi, ostro
zarysowanego nosa, garbu albo jakiejś innej ułomności (nawet zęby
miała idealnie równe i proste - gratulacje dla ortodonty), ale
na pewno nie była do niczego, kiedy się na nią patrzyło. Kilku
chłopaków próbowało umówić się z nią i zostało uprzejmie
spławionych. Powszechnie przypuszczano, że ma kogoś w Andover,
Braintree, czy jak tam nazywała się ta dziura, z której
przyjechała, ale że z czasem oswoi się i stanie bardziej
przystępna. Na dwa spośród trzech przedmiotów, na jakie chodziłem
wspólnie z Arniem, chodziłem także z Leigh i powoli szykowałem
się do podjęcia odpowiednich działań. Teraz, obserwując ich, jak
rzucają na siebie ukradkowe spojrzenia, zacząłem się zastanawiać,
czy będę miał na to szansę, lecz natychmiast uśmiechnąłem się w
duchu. Arnie Cunningham, Stary Brzydal, i Leigh Cabot! To było
nie tylko śmieszne, ale wręcz... Jednak mój wewnętrzny uśmiech
natychmiast przygasł. Po raz trzeci - teraz już na pewno się nie
myliłem - zwróciłem uwagę na fakt, iż wygląd Arniego poprawiał
się w oszałamiającym tempie. Pryszcze i wykwity zniknęły bez
śladu; co prawda niektóre z nich pozostawiły na policzkach małe
blizny, ale przecież mężczyzna powinien mieć silną twarz, a takie
ślady nie mają wielkiego znaczenia - możliwe nawet, iż w jakiś
zwariowany sposób dodają charakteru. Leigh i Arnie przyglądali
się sobie ukradkiem, a ja w tym czasie w taki sam sposób
przypatrywałem się Arniemu, usiłując dociec, kiedy i w jaki
sposób doszło do tego cudu. Przez okna klasy wpadały ukośnie
silne promienie słońca podkreślając rysy twarzy mego przyjaciela.
Wydawał się... starszy. Zupełnie jakby pokonał pryszcze i trądzik
nie dzięki częstemu myciu lub stosowaniu specjalnych kremów, lecz
przesuwając wskazówki zegara o trzy lata naprzód. Zaczął się
również inaczej czesać - ściął krócej włosy i zlikwidował baczki,
które nosił od chwili, kiedy wreszcie udało mu się je wyhodować
(czyli mniej więcej od półtora roku). Wróciłem myślami do owego
pochmurnego popołudnia, kiedy pojechaliśmy na film kung-fu z
Chuckiem Norrisem i doszedłem do wniosku, że właśnie wtedy po raz
pierwszy dostrzegłem wyraźną poprawę. Czyli mniej więcej wtedy,
kiedy kupił samochód. Może właśnie o to chodziło. Nastolatki
świata, radujcie się. Odkryto sposób na rozwiązanie waszych
kłopotów z trądzikiem. Otóż wystarczy kupić stary samochód,
który... Skryty uśmiech, na który pozwoliłem sobie po raz drugi,
nagle zamienił się w kwaśny grymas. Wystarczy kupić stary
samochód, który... co? Poprzestawia ci wszystko w głowie,
zmieniając sposób myślenia, a tym samym twój metabolizm? Wyzwoli
twoje prawdziwe ja? Zdawało mi się, że słyszę Sturkeya Jamesa,
naszego starego nauczyciela matematyki, szepczącego mi do ucha
swoje ulubione powiedzonko: "Jeżeli podążymy tą linią
rozumowania, panie i panowie, to dokąd nas ona doprowadzi?"
Właśnie: dokąd?
- Dziękuję, Arnie - powiedziała Leigh swoim łagodnym, czystym
głosem, zamykając zeszyt. - Nie ma za co - odparł.
W tej chwili ich oczy spotkały się po raz pierwszy - wreszcie po
prostu patrzyli na siebie, zamiast zerkać ukradkiem - i nawet ja
poczułem ładunek przeskakującej iskry. - Do zobaczenia na szóstej
lekcji - powiedziała i odeszła, poruszając delikatnie biodrami
pod zieloną spódniczką. - Co masz z nią na szóstej lekcji? -
zapytałem. Ja miałem wtedy historię sztuki z odrażającą panną
Raypach, którą wszyscy nazywali panną Rach-ciach - wyłącznie za
jej plecami, ma się rozumieć. - Rachunek różniczkowy... - odparł
rozmarzonym głosem, tak niepodobnym do tego, jakim zawsze mówił,
że aż parsknąłem śmiechem. Spojrzał na mnie spod zmarszczonych
brwi. - Z czego się śmiejesz, Dennis? - Raaachunek
róóóóżniczkowy... - Przewróciłem oczami, po czym klasnąłem w
dłonie i roześmiałem się jeszcze głośniej. Zamachnął się udając,
że chce mnie uderzyć.
- Uważaj, co mówisz, Guilder!
- Zejdź ze mnie, ziemniaczana gębo!
- Zaczekaj, aż cię wezmą na uniwerek. Zobaczysz, co wtedy
zostanie z waszej pieprzonej drużyny. Akurat w tej chwili mijał
nas pan Holder, który wpaja pierwszoklasistom subtelne zasady
gramatyki (a także podstawy onanizmu, jak twierdzą niektórzy). -
 Nie wyrażajcie się, chłopcy - zgromił Arniego zmarszczywszy brwi
i poszedł dalej, niosąc w jednej ręce teczkę, a w drugiej
wielkiego hamburgera. Arnie spiekł raka; zawsze mu się to zdarza,
kiedy zwraca się do niego nauczyciel. W szkole podstawowej z tego
właśnie powodu był często karany za przewinienia, których nie
popełnił, bo wyglądał na najbardziej winnego ze wszystkich. To
chyba świadczy w jakiś sposób o tym, jak wychowali go Regina i
Michael: ja jestem w porządku, ty jesteś w porządku, ja jestem
człowiekiem, ty jesteś człowiekiem, wszyscy szanujemy się
nawzajem, a jeśli ktoś coś przeskrobie, masz reagować alergicznym
odruchem winy. Zdaje się, że to wszystko miało stanowić część
liberalnego amerykańskiego wychowania. - Uważaj, co mówisz,
Cunningham - ostrzegłem go. - Możesz mieć poważne kłopoty. Tym
razem obaj parsknęliśmy śmiechem i ramię w ramię ruszyliśmy przed
siebie gwarnym korytarzem. Uczniowie pędzili w tę lub z powrotem
albo jedli lunch oparci o szafki. Oficjalnie jedzenie w
korytarzach było zabronione, ale wielu nie zwracało na ten zakaz
uwagi. - Masz ze sobą lunch? - zapytałem.
- Tak, w szafce.
- To weź go i chodźmy na ławki przy boisku.
- Nie masz go jeszcze dosyć? Gdybyś w ubiegłą sobotę dłużej
przeleżał tam na brzuchu, któryś z dozorców podlałby cię jak
jakiś krzak. - Nie miałbym nic przeciwko temu. Poza tym, w tym
tygodniu gramy na wyjeździe. Po prostu chcę stąd wyjść, to
wszystko. - W porządku, zaraz przyjdę.
Poszedł do swojej szafki, a ja do swojej, żeby zabrać lunch. Na
początek miałem kanapki. Odkąd trener Puffer zaczął nam aplikować
zwiększoną dawkę treningów, wydawało mi się, że ciągle jestem
głodny. Idąc korytarzem myślałem o Leigh Cabot i o tym, jak
wszyscy będą chodzić na uszach, kiedy ona i Arnie zaczną
pokazywać się razem. Musicie wiedzieć, że szkolne społeczeństwo
jest szalenie konserwatywne. Dziewczęta noszą najbardziej
zwariowane ciuchy, chłopcy czasem mają włosy aż do tyłka, wszyscy
palą i wąchają, ale to tylko zewnętrzna tarcza, za którą musisz
się schronić, by zorientować się, o co właściwie chodzi w twoim
życiu. Coś w rodzaju lustra - puszczasz nim zajączki prosto w
oczy nauczycieli i rodziców, mając nadzieję, że zdążysz
zdezorientować ich na tyle, by oni nie zdezorientowali cię
jeszcze bardziej, niż już im to się udało. W głębi duszy
większość szczeniaków ze szkół średnich jest równie rewolucyjna
jak gromada republikańskich bankierów zgromadzona na przyjęciu
u pastora. Są takie dziewczyny, które mają w domu wszystkie płyty
Black Sabbath, ale gdyby Ozzy Osbourne chciał umówić się z którąś
z nich na randkę, rozbawiłoby je to tak, że chyba wykrwawiłyby
się na śmierć. Bez trądziku i pryszczy Arnie wyglądał całkiem w
porządku - szczerze mówiąc wyglądał nawet całkiem nieźle. Mimo
to podejrzewałem, że nie umówiłaby się z nim żadna dziewczyna,
która znała go jako pryszczatego brzydala. Nie widziały go takim,
jaki był teraz, tylko takim, jaki był przedtem. Z Leigh natomiast
sprawa miała się zupełnie inaczej. Będąc tu nową nie miała
najmniejszego pojęcia, jak wspaniale wyglądał Arnie podczas
pierwszych trzech lat nauki w naszej budzie. Oczywiście mogła się
tego dowiedzieć, choćby biorąc do ręki zeszłoroczne zdjęcie
przedstawiające członków kółka szachowego, ale ta sama
republikańska cecha, o której wspomniałem wcześniej, kazałaby jej
nie przywiązywać do tego żadnego znaczenia. Co jest teraz, jest
na zawsze - zapytajcie jakiegokolwiek republikańskiego bankiera,
a powie wam, że właśnie ta zasada powinna rządzić światem.
Uczniowie szkoły średniej i republikańscy bankierzy... Kiedy
jesteś dzieckiem, wierzysz bez zastrzeżeń, że wszystko się
ustawicznie zmienia. Z kolei kiedy jesteś dorosły, wierzysz bez
zastrzeżeń, że wszystko i tak się zmieni, bez względu na to, jak
bardzo będziesz się starał, by utrzymać status quo (wiedzą o tym
nawet republikańscy bankierzy; może im się to nie podobać, ale
wiedzą o tym). Tylko będąc nastolatkiem możesz mówić o ciągłych
zmianach i wierzyć w głębi serca, że to całkowita nieprawda.
Wyszedłem na zewnątrz z gigantyczną torbą z lunchem w ręce i
skierowałem się na ukos przez parking w stronę budynku
mieszczącego warsztaty. Jest to długa, przypominająca stodołę
budowla o pomalowanych na niebiesko ścianach z blachy falistej,
bardzo podobna do Garażu Darnella, ale w znacznie lepszym stanie.
Mieszczą się w niej stolarnia, warsztaty samochodowe i pracownia
graficzna. Teoretycznie palarnia mieści się na zapleczu, lecz
przy ładnej pogodzie warsztatowicze gromadzą się wzdłuż obu ścian
budynku, opierając o nie swoje nogi obute w wysokie motocyklowe
trzewiki i rozmawiając z dziewczynami - albo je obmacując. Tego
dnia prawa strona była zupełnie pusta i już to powinno mi
zasygnalizować, że coś się dzieje, ale nie zasygnalizowało. Byłem
pogrążony w myślach dotyczących Arniego, Leigh i psychologii
uczniów amerykańskich szkół średnich. Właściwa palarnia została
usytuowana w niewielkim zakątku przylegającym od tyłu do budynku
warsztatów. Nieco dalej, w odległości jakichś pięćdziesięciu lub
sześćdziesięciu metrów, znajduje się boisko z górującą nad nim
tablicą świetlną ozdobioną na samej górze napisem: POKAŻCIE IM,
TERIERY! W połowie drogi między palarnią a boiskiem zgromadziło
się dwadzieścia lub trzydzieści osób, tworząc ciasny krąg. Taki
widok oznacza zwykle jakąś bijatykę lub, jak mawia Arnie,
przepychankę - kiedy dwaj faceci nie chcą lub boją się bić
naprawdę i tylko trącają jeden drugiego, obrzucając się nawzajem
obelgami i starając się zachować swą samczą reputację. Spojrzałem
w tamtą stronę bez większego zainteresowania. Nie chciałem
oglądać bójki, tylko zjeść lunch i dowiedzieć się, czy coś
zaczęło się miedzy Arniem i Leigh Cabot. Gdyby była to prawda,
może przestałby poświęcać tyle czasu Christine. Jedno nie ulegało
najmniejszej wątpliwości: Leigh Cabot miała nadwozie bez
najmniejszego śladu rdzy. Jednak właśnie w tej chwili rozległ się
dziewczęcy pisk, a ktoś zawołał: - Hej, nie! Odłóż to, człowieku!
Zabrzmiało to bardzo niedobrze. Zmieniłem kierunek, by sprawdzić,
co się dzieje. Przepchnąwszy się przez zbiegowisko ujrzałem
Arniego stojącego w kręgu gapiów z rękoma wysuniętymi nieco do
przodu i trzymanymi na wysokości piersi. Był blady i wystraszony,
ale bynajmniej nie ogarnięty paniką. Obok na ziemi leżała
rozpłaszczona torebka z jego lunchem; sądząc po wyraźnym odcisku,
jaki na niej pozostał, ktoś po prostu rozdeptał ją z rozmachem.
Naprzeciwko Arniego, w dżinsach i obcisłym białym podkoszulku,
podkreślającym szeroką pierś i każdy węzeł mięśni, stał Buddy
Repperton. W prawej dłoni ściskał nóż sprężynowy, którym poruszał
powoli przed twarzą jak czarownik odczyniający jakieś zaklęcia.
Był wysoki i barczysty, o długich czarnych włosach związanych
kawałkiem rzemienia w koński ogon. Miał twarz o grubych rysach,
głupią i okrutną. Uśmiechał się lekko. Uczucie, jakie mnie
ogarnęło, stanowiło obezwładniającą mieszaninę odrazy i
lodowatego strachu. Buddy nie wyglądał tylko na okrutnika i
głupca; on wyglądał na szaleńca. - Mówiłem ci, że jeszcze cię
dorwę - powiedział cicho do Arniego i wykonał w jego stronę lekki
ruch nożem. Arnie cofnął się nieco. Nóż miał rękojeść z kości
słoniowej i chromowany przycisk, którym uruchamiało się mechanizm
chowający i wysuwający ostrze. Samo ostrze liczyło sobie co
najmniej dwadzieścia centymetrów długości. To w ogóle nie był
nóż, tylko jakiś pieprzony bagnet. - Dziabnij go, Buddy! -
wrzasnął radośnie Don Vandenberg, a ja poczułem, że robi mi się
sucho w ustach. Spojrzałem na stojącego obok mnie chłopaka; był
to jakiś nie znany mi osobiście tępawy pierwszoklasista. Miał
wybałuszone oczy i wpatrywał się jak zahipnotyzowany w
rozgrywającą się przed nim scenę. - Hej - powiedziałem do niego,
a kiedy nie zareagował, wymierzyłem mu tęgiego kuksańca w bok. -
 Hej! Podskoczył i spojrzał na mnie z przerażeniem.
- Leć po pana Caseya. Je teraz lunch w kantorku przy stolarni.
Przyprowadź go tutaj. Repperton zerknął na mnie, a potem znowu
na Arniego.
- No i jak, Cunningham? Spróbujesz się ze mną?
- Odłóż ten nóż, a przekonasz się, ty zasrańcu - odparł Arnie
zupełnie spokojnym głosem. "Zasraniec"... Gdzie ja już słyszałem
to słowo? Chyba od George'a LeBaya. Jasne, tego słowa używał jego
brat. Reppertonowi najwyraźniej nie spodobało się zbytnio, gdyż
zaczerwienił się i zrobił krok naprzód. Arnie tym razem przesunął
się nieco w bok. Pomyślałem, że za chwilę coś się wydarzy - być
może coś, po czym jest się odwożonym do szpitala i do końca życia
nosi się blizny. - Goń po pana Caseya, szybko! - warknąłem do
tępawego pierwszoklasisty. Pobiegł. Podejrzewałem jednak, iż
wszystko rozstrzygnie się przed przybyciem nauczyciela... chyba
że uda mi się nieco spowolnić bieg wydarzeń. - Odłóż nóż,
Repperton - powiedziałem.
Ponownie zerknął w moją stronę.
- Proszę, co my tu mamy - mruknął. - Przyjaciela Ciporyjca. Co,
zmusisz mnie do tego? - Ty masz nóż, a on nie - odparłem. -
Według mnie wygląda na to, że jesteś pieprzonym tchórzem.
Rumieniec przybrał na intensywności, Repperton zaś nie mógł się
zdecydować, na kim powinien skoncentrować uwagę. Spoglądał to na
mnie, to na swoją ofiarę. Arnie rzucił mi spojrzenie pełne
wdzięczności... i zbliżył się o krok do niego. Zupełnie mi się
to nie spodobało. - Odłóż to! - krzyknął ktoś z tłumu. - Odłóż
to! - powtórzył ktoś inny. - Od-łóż! Od-łóż! Od-łóż! Repperton
był wściekły. Nie miał nic przeciwko temu, żeby znajdować się w
centrum zainteresowania, ale nie o takie zainteresowanie mu
chodziło. Rozglądał się nerwowo dookoła, spoglądając już nie
tylko na Arniego i na mnie, lecz także na pozostałych. Kosmyk
włosów opadł mu na czoło; odrzucił go gwałtownym ruchem. Kiedy
jego wzrok padł ponownie na mnie, zrobiłem ruch, jakbym chciał
się na niego rzucić. Nóż skierował się w moją stronę... i w tej
samej chwili Arnie zaatakował szybciej, niż kiedykolwiek byłbym
gotów przypuszczać. Uderzył z góry ręką w nieudolnej, ale
efektywnej imitacji ciosu karate, wytrącając Reppertonowi nóż z
dłoni. Sprężynowiec upadł na zasłany niedopałkami asfalt. Buddy
schylił się po niego, lecz Arnie z niesamowitą dokładnością
nastąpił mu z całej siły na rękę w chwili, kiedy ta już prawie
dotykała rękojeści. Repperton wrzasnął. Don Vandenberg doskoczył
błyskawicznie do Arniego i rzucił go na ziemię. Zareagowałem
odruchowo, prawie bez udziału świadomości: wstąpiłem na ring i
najmocniej, jak potrafiłem, kopnąłem Vandenberga w dupę, starając
się trafić czubkiem buta od spodu w górę, tak jakbym wybijał
piłkę. Vandenberg - wysoki, szczupły chłopak, który wówczas miał
dziewiętnaście albo osiemnaście lat - zaczął przeraźliwie
krzyczeć i podskakiwać, trzymając się obiema rękami za tyłek.
Zupełnie zapomniał o tym, że powinien pomóc swemu kolesiowi. Po
prostu przestał się liczyć. To zdumiewające, że nie dostał
jakiegoś paraliżu. Jeszcze nigdy w życiu nie zdarzyło mi się
nikogo ani niczego kopnąć mocniej niż wtedy, i powiem wam,
przyjaciele, że to było naprawdę wspaniałe uczucie. W sekundę
potem czyjeś ramię zacisnęło się na mojej szyi, a jakaś ręka
wepchnęła mi się między nogi. Zorientowałem się, na co się
zanosi, odrobinę za późno, by temu przeciwdziałać. Moje jądra
zostały ściśnięte jak w imadle, a promieniujący z nich ból
sięgnął do żołądka i spłynął w nogi paraliżując je do tego
stopnia, że kiedy cofnęło się ramię opasujące mi szyję, po prostu
osunąłem się na nagrzany asfalt. - Jak ci się to podobało,
kutasie? - zapytał otyły chłopak z zepsutymi zębami. Na nosie
miał małe okularki w delikatnej drucianej oprawie, zupełnie nie
pasujące do jego szerokiej, topornej twarzy. Był to Moochie
Welch, jeszcze jeden kumpel Buddy'ego. Nagle krąg widzów zaczął
błyskawicznie topnieć, a zaraz potem usłyszałem zbliżający się
głos: - Spokój! Natychmiast ma być spokój! Na spacer, szczeniaki!
Na spacer, do cholery! To był pan Casey. Nareszcie.
Buddy Repperton błyskawicznym ruchem poniósł nóż, schował ostrze
i wepchnął go do tylnej kieszeni spodni. Miał podrapaną,
zakrwawioną dłoń, która wyglądała tak, jakby wkrótce miała zamiar
bardzo spuchnąć. Żałosny sukinsyn. Życzyłem mu, żeby urosła do
rozmiarów tych wielgachnych rękawic, jakie nosi Kaczor Donald.
Moochie Welch cofnął się o krok, zerknął w kierunku, z którego
dochodził głos pana Caseya, i delikatnie dotknął kciukiem kącika
ust. - Później, kutasie - mruknął.
Don Vandenberg nie podskakiwał już tak energicznie, ale w dalszym
ciągu trzymał się za obolałą część ciała. Po twarzy płynęły mu
łzy bólu. Potem znalazł się koło mnie Arnie, obejmując mnie i
próbując pomóc mi się podnieść. Miał brudną koszulę i niedopałki
papierosów wciśnięte w załamania spodni. - Nic ci nie jest,
Dennis? Co on ci zrobił?
- Ścisnął mi jaja. Nic mi nie będzie.
W każdym razie miałem taką nadzieję. Ci z was, którzy są
mężczyznami i kiedyś dostali kopa w jaja (a jaki mężczyzna nie
dostał?), wiedzą, co mam na myśli. Kobiety nie wiedzą, bo nie
mogą tego wiedzieć. Okropny ból stanowi tylko początek; wkrótce
znika, na jego miejscu zaś pojawia się tępy, pulsujący ucisk,
umiejscowiony gdzieś w samym dole żołądka. Mówi ci mniej więcej
coś w tym rodzaju: Cześć! Strasznie fajnie tu tak siedzieć
wiedząc, że dzięki mnie czujesz się tak, jakbyś za chwilę miał
wyrzygać lunch i zesrać się w portki! Myślę, że zostanę jeszcze
trochę, dobra? Co powiesz na jakieś pól godzinki? Znakomicie!
Zostać złapanym za jaja nie należy do największych przyjemności,
jakie znam w życiu. Pan Casey przepchnął się przez teraz już
znacznie mniej zwarty krąg widzów i oszacował sytuację jednym
spojrzeniem. Nie był taki wielki jak trener Puffer ani nawet
specjalnie umięśniony - średniego wzrostu, w średnim wieku, nieco
łysiejący, z dużymi okularami w rogowych oprawkach na nosie.
Lubił chodzić w zwykłych białych koszulach, bez krawata, i teraz
również był ubrany w ten sposób. Choć nie należał do olbrzymów,
cieszył się znacznym poważaniem. Nikt nie próbował robić z niego
balona, bo w przeciwieństwie do wielu nauczycieli nie miał
zakodowanego w podświadomości strachu przed uczniami, a oni o tym
wiedzieli. Wiedzieli o tym także Buddy, Don i Moochie. Można to
było poznać po tym, jak pokornie opuścili oczy i niepewnie
przestępowali z nogi na nogę. - Zmykajcie - warknął pan Casey do
nielicznych gapiów. Natychmiast zaczęli się rozchodzić. Moochie
Welch próbował uczynić to razem z nimi. - Ty zostaniesz, Peter -
 zatrzymał go pan Casey. - Przecież ja nic nie zrobiłem! -
zaprotestował Moochie.
- Ani ja - zawtórował mu Don. - Czemu pan się zawsze nas czepia?
Pan Casey podszedł do mnie. Arnie wciąż podtrzymywał mnie, bym
nie upadł. - Wszystko w porządku, Dennis?
Wreszcie zacząłem powoli wracać do siebie; mogłem to zawdzięczać
tylko temu, że w ostatniej chwili udało mi się częściowo
zablokować udem rękę Moochiego. Skinąłem głową. Pan Casey wrócił
do Buddy'ego Reppertona, Moochiego Welcha i Dona Vandenberga
przestępujących z nogi na nogę z gniewnymi minami. Don nie
żartował; powiedział to, co myślał każdy z nich. Naprawdę
uważali, że nic nie zrobili. - Całkiem nieźle - wycedził pan
Casey. - Trzech na dwóch. Zawsze tak załatwiasz swoje porachunki,
Buddy? Wydaje mi się, że dla ciebie taka przewaga to jeszcze za
mało. Buddy podniósł głowę, posłał Caseyowi miażdżące,
nienawistne spojrzenie, po czym znowu opuścił wzrok. - Oni
zaczęli.
- To nieprawda... - zaczął Arnie.
- Stul dziób, pasztecie! - warknął Buddy. Chciał jeszcze coś
dodać, ale pan Casey złapał go za poły i pchnął na tylną ścianę
budynku. Wisiała tam metalowa tabliczka z napisem PALENIE
DOZWOLONE WYŁĄCZNIE W TYM MIEJSCU. Casey uderzał Reppertonem w
ścianę, a za każdym razem tabliczka podskakiwała, wybijając
dramatyczny rytm. Potraktował Buddy'ego tak, jak wy albo ja
moglibyśmy potraktować wielką szmacianą lalkę. Wyglądało na to,
że jednak ma sporo siły. - Natychmiast zamkniesz pysk! - warknął
do Reppertona, waląc nim w ścianę. - Zamkniesz pysk albo ja ci
go zamknę, bo nie mam najmniejszej ochoty słuchać tego, co masz
do powiedzenia! Puścił go. Koszula Reppertona wylazła ze spodni,
odsłaniając biały, nie opalony brzuch. Pan Casey odwrócił się do
Arniego. - Co mówiłeś?
- Szedłem tędy na boisko, żeby zjeść lunch - powiedział Arnie. -
 Repperton stał ze swoimi przyjaciółmi i palił papierosa.
Podszedł do mnie, wytrącił mi z ręki torebkę z lunchem, a potem
na nią nadepnął. Zupełnie ją rozpłaszczył. - Chyba chciał jeszcze
coś dodać, zawahał się i w końcu zrezygnował. - To oni zaczęli -
 zakończył wreszcie. Ja jednak nie miałem zamiaru tego tak
zostawić. W normalnych okolicznościach nie jestem donosicielem
ani skarżypytą, lecz Repperton najwyraźniej doszedł do wniosku,
że Arniemu należy się coś więcej niż tylko zwykłe bicie -
oczywiście za to, że Darnell wywalił Buddy'ego ze swojego garażu.
Zdaje się, że miał ochotę zrobić mu dziurę w brzuchu, a może
nawet zabić. - Panie Casey... - odezwałem się.
Odwrócił się do mnie. Ponad jego ramieniem Buddy Repperton posłał
mi ostrzegawcze spojrzenie: "Trzymaj gębę na kłódkę. To sprawa
tylko między nami". Jeszcze rok temu jakieś zboczone poczucie
honoru kazałoby mi ustąpić i przyłączyć się do jego gry. Ale nie
teraz. - O co chodzi, Dennis?
- Buddy prześladuje Arniego od wakacji. Groził mu nożem i
wyglądało na to, że miał zamiar go użyć. Arnie wpatrywał się we
mnie szarymi matowymi oczami, z których nic nie potrafiłem
wyczytać. Przypomniałem sobie, jak nazwał Reppertona zasrańcem -
 tak, jak mawiał LeBay - i poczułem na grzbiecie gęsią skórkę. -
 Ty pierdolony kłamco! - wrzasnął Repperton. - To nieprawda! Nie
mam żadnego noża! Casey w milczeniu mierzył go wzrokiem.
Vandenberg i Welch sprawiali wrażenie nieźle przestraszonych.
Zbierająca się nad ich głowami kara przewyższyła już to, do czego
zdążyli się przyzwyczaić - to znaczy zawieszenie w prawach ucznia
- zbliżając się niebezpiecznie do zewnętrznego limitu, to znaczy
natychmiastowego usunięcia ze szkoły. Wystarczyło, żebym
powiedział jeszcze tylko jedno słowo. Zawahałem się. Niewiele
brakowało, żebym tego nie zrobił, ale tu przecież chodziło o
Arniego, który był moim przyjacielem. Poza tym nie miałem żadnych
wątpliwości, iż nie tylko wyglądało na to, że Repperton użyje
noża; byłem pewien, że miał zamiar to zrobić. Powiedziałem to
słowo. - To sprężynowiec.
Oczy Reppertona rozbłysły wściekłością obiecując mi piekielny
ogień, wieczne potępienie i najgorsze męczarnie. - To kłamstwo,
panie Casey - wychrypiał. - On kłamie. Przysięgam na Boga. Pan
Casey w dalszym ciągu milczał. Powoli przeniósł spojrzenie na
Arniego. - Cunningham - powiedział. - Czy Repperton groził ci
nożem? Arnie długo nie odpowiadał, po czym wyszeptał tak cicho,
jakby tylko westchnął: - Tak...
Teraz piekielny ogień buzujący we wzroku Buddy'ego był
przeznaczony dla nas obu. Casey odwrócił się do Moochiego Welcha
i Dona Vandenberga. Nagłe zorientowałem się, że zaczął podchodzić
do sprawy w całkowicie odmienny sposób: teraz poruszał się powoli
i ostrożnie, przed postawieniem kolejnego kroku badając ostrożnie
grunt pod stopą. On również zdawał sobie sprawę z konsekwencji. -
 Widzieliście ten nóż? - zapytał.
Moochie i Vandenberg milczeli ze wzrokiem wbitym w ziemię. Było
to równie dobre jak odpowiedź. - Pokaż, co masz w kieszeniach,
Buddy - polecił pan Casey. - A gówno! - odparł Repperton
piskliwym głosem. - Nie może mnie pan do tego zmusić! - Jeśli
chodzi ci o to, że nie mam odpowiednich uprawnień, to się mylisz.
Jeżeli uważasz, że nie dam rady sam tego sprawdzić, to również
się mylisz. Ale... - Dobra, spróbuj! - wrzasnął Buddy. -
Przelecisz na wylot przez tę ścianę, ty łysy kutasie! Mój żołądek
miotał się w rozpaczliwych skurczach. Nienawidziłem takich
brutalnych konfrontacji, a ta była najgorsza ze wszystkich, w
jakich zdarzyło mi się brać udział. Jednak pan Casey nie tracił
kontroli nad sytuacją i twardo parł do celu. - Ale tego nie
zrobię - dokończył. - Sam pokażesz, co masz w kieszeniach. - O,
takiego! - odparł Buddy.
Stał oparty plecami o ścianę budynku, żeby ukryć wybrzuszenie w
tylnej kieszeni dżinsów. Poły rozpiętej koszuli wisiały mu z
przodu poniżej pasa, a rozbiegane oczy przypominały ślepia
zwierzęcia schwytanego w pułapkę. Pan Casey spojrzał na Moochiego
i Vandenberga.
- Wy dwaj idźcie do biura i zaczekajcie tam na mnie - powiedział.
- Tylko nie skręćcie nigdzie po drodze. I bez tego macie dość
kłopotów. Odeszli wolnym krokiem trzymając się blisko siebie,
jakby w poszukiwaniu ochrony. W głównym budynku rozległ się
dzwonek. Uczniowie ruszyli gromadnie w kierunku drzwi, rzucając
na nas zdziwione spojrzenia. Nie zdążyliśmy zjeść lunchu, ale to
nie miało żadnego znaczenia. Wcale nie czułem już głodu. Pan
Casey ponownie skoncentrował uwagę na Buddym.
- Jesteś na terenie szkoły - poinformował go. - Powinieneś
dziękować za to Bogu, bo gdybyś zaatakował kogoś nożem gdzie
indziej, zakwalifikowano by to jako napaść przy użyciu
śmiercionośnego narzędzia. Za to idzie się do więzienia. -
Udowodnij to! - krzyknął Buddy. Miał wypieki na twarzy i łapał
powietrze nerwowymi płytkimi łykami. - Jeżeli natychmiast nie
opróżnisz kieszeni, napiszę wniosek o wyrzucenie cię ze szkoły,
a potem wezwę gliny. Zwiną cię natychmiast, jak tylko wyjdziesz
przez bramę. Nie rozumiesz, że znalazłeś się w ślepej uliczce?
Możemy załatwić wszystko we własnym gronie, ale jeśli wywalę cię
z budy, zajmie się tobą policja. Oczywiście jeśli nie masz noża,
nic ci nie grozi, ale jeśli masz i oni go znajdą... Zapadło
milczenie. Staliśmy we czwórkę bez najmniejszego ruchu. Nie
myślałem, że to zrobi. Podejrzewałem, że zdecyduje się dać
wyrzucić z budy i spróbuje niepostrzeżenie upchnąć gdzieś nóż.
Widocznie jednak doszedł do wniosku, że gliny przeczesałyby
dokładnie cały teren, bo wyciągnął sprężynowiec z kieszeni i
rzucił go na asfalt. Nóż otworzył się; dwadzieścia centymetrów
chromowanej stali błysnęło złowróżbnie w blasku popołudniowego
słońca. Arnie spojrzał w dół i otarł usta wierzchem dłoni.
- Idź do biura, Buddy - powiedział spokojnie pan Casey. - Idź tam
i zaczekaj na mnie. - Pieprz się ze swoim biurem! - wrzasnął
Buddy piskliwym, histerycznym głosem. Kosmyk włosów znowu opadł
mu na czoło; odgarnął go gniewnym ruchem. - Spieprzam z tego
przeklętego chlewu! - Bardzo dobrze - odparł pan Casey takim
tonem, jakby Buddy poinformował go, że ma zamiar wypić filiżankę
kawy. Zrozumiałem wtedy, że Repperton nie ma już czego szukać w
naszej szkole. Tym razem nie skończy się na trzydniowym
zawieszeniu; rodzice dostaną pocztą oficjalne zawiadomienie o
usunięciu syna ze szkoły i pouczenie o przysługującym im prawie
odwołania się od tej decyzji do władz oświatowych wyższego
szczebla. Buddy spojrzał na Arniego i na mnie... po czym
uśmiechnął się. - Załatwię was - powiedział. - Wyrównam rachunki.
Pożałujecie, żeście w ogóle się urodzili. Kopnął nóż, który
potoczył się po asfalcie migocząc w promieniach słońca, by
wreszcie znieruchomieć na skraju trawnika, i odszedł, stukając
i zgrzytając podkutymi obcasami motocyklowych butów. Pan Casey
odwrócił się do nas ze smutną, postarzałą twarzą. - Przykro mi.
- Nie ma sprawy - odparł Arnie.
- Chcecie zwolnienie z pozostałych zajęć? Dam je wam, gdybyście
woleli pójść do domu. Zerknąłem na Arniego, zajętego
doprowadzaniem do porządku swojej koszuli. Potrząsnął głową. -
Dziękujemy, ale nie trzeba - powiedziałem.
- W porządku. W takim razie napiszę tylko usprawiedliwienia, bo
chyba trochę się spóźnicie. Poszliśmy z nim do biura, gdzie
wręczył nam po małej karteczce. Tak się akurat złożyło, że
następną lekcję - fizykę - mieliśmy razem. Kiedy wchodziliśmy do
pracowni, skierowały się na nas zaciekawione spojrzenia i
rozległy stłumione szepty. Lista popołudniowych nieobecności była
wywieszana po szóstej lekcji. Widniały na niej nazwiska
Reppertona, Vandenberga i Welcha, każde opatrzone dopiskiem "us.
ze szk". Myślałem, że zostaniemy z Arniem wezwani do panny
Lothrop, odpowiedzialnej za dyscyplinę w szkole, ale nic takiego
nie nastąpiło. Po zajęciach rozglądałem się w poszukiwaniu
Arniego. Sądziłem, że wrócimy razem do domu, by pogadać o
wszystkim na spokojnie, lecz i tym razem się pomyliłem. Pojechał
już do Garażu Darnella, żeby pracować przy Christine.


17. CHRISTINE ZNOWU NA ULICY

Mam czerwonego mustanga rocznik sześćdziesiąt sześć,
Trzysta osiemdziesiąt koni, turbo, no i cześć!
Powiadam wam, tej mocy tak wiele ma,
Że drogi za wąskie są, kiedy przed siebie gna!

Chuck Berry

Pierwsza okazja, żeby porozmawiać dłużej z Arniem, nadarzyła mi
się dopiero w następną sobotę po meczu. Był to także pierwszy
dzień, kiedy ponownie wyprowadził ją na ulicę. Jechaliśmy na mecz
do Hidden Hills, miejscowości położonej około kilkunastu mil od
Libertyville, chyba najspokojniejszym szkolnym autobusem, jaki
widziałem w życiu. Zupełnie jakby u kresu podróży wszystkich
czekało ścięcie. Nie był nas w stanie podnieść na duchu nawet
fakt, że dotychczasowy dorobek punktowy naszych przeciwników
(1-2) był zaledwie nieznacznie lepszy od naszego. Trener Puffer
siedział na miejscu za kierowcą blady i milczący, jakby cierpiał
na tęgiego kaca. Zazwyczaj podróż na mecz wyjazdowy przypomina
połączenie karawany z cyrkiem. Za autobusem wiozącym graczy
jedzie drugi, napchany dziewczętami mającymi za zadanie
dopingować nas do gry oraz tymi uczniami naszej szkoły, którzy
zarejestrowali się jako fani drużyny. (Fani, dobry Boże! Dobrze,
że wszyscy chodziliśmy do szkoły średniej, bo inaczej kto by w
to uwierzył?). Za autobusami sunęło piętnaście lub dwadzieścia
wypełnionych nastolatkami aut, z nalepkami na zderzakach
"Dołóżcie im, Teriery!", wściekle trąbiących i mrugających
światłami... Zapewne pamiętacie to także ze swoich szkolnych lat.
Jednak w tej podróży towarzyszył nam tylko autobus z kibicami,
a i to wypełniony zaledwie w połowie (kiedy wiodło nam się w
rozgrywkach, trzeba było rezerwować sobie miejsce najpóźniej we
wtorek) i trzy albo cztery samochody. Siedziałem obok Lenny'ego
Barongga, zastanawiając się ponuro, czy sprawdzi się mój niedobry
sen, zupełnie nieświadom faktu, iż jednym z tych samochodów jest
Christine. Zobaczyłem ją dopiero wtedy, kiedy wysiedliśmy z
autobusu na parkingu przy stadionie w Hidden Hills. Ich zespół
muzyczny maszerował już po murawie; dobiegało stamtąd dudnienie
ogromnego bębna, wzmocnione w niezwykły sposób, jakby poprzez
odbicie od nisko wiszących chmur. Zanosiło się na to, że po raz
pierwszy będziemy grać przy prawdziwie piłkarskiej pogodzie -
było chłodno, pochmurno i jesiennie. Widok Christine stojącej
przy drugim autobusie stanowił sam w sobie wystarczające
zaskoczenie, ale prawdziwego oszołomienia doznałem dopiero wtedy,
gdy ujrzałem wysiadających z niej Arniego i Leigh. Oszołomieniu
towarzyszyło także niewyraźne uczucie zazdrości. Leigh miała na
sobie obcisłe wełniane spodnie i biały, robiony na drutach
sweterek. Jej jasne włosy spływały na ramiona wspaniałą kaskadą.
- Hej, Arnie! - zawołałem.
- Cześć, Dennis - odparł trochę nieśmiało.
Zdawałem sobie sprawę, że niektórzy gracze wysiadając z autobusu
rzucają w naszą stronę zdumione spojrzenia; oto Naleśnik
Cunningham z tą wspaniałą nową dziewczyną z Massachusetts. Jak
to możliwe, na litość boską? - Jak się masz?
- Świetnie - odpowiedział. - Znasz Leigh Cabot?
- Z lekcji. Cześć, Leigh.
- Cześć, Dennis. Wygracie dzisiaj?
Zniżyłem głos do konspiracyjnego szeptu.
- Wszystko zostało już ustalone. Możesz na to postawić swój
tyłeczek. Arnie nieco się zarumienił, lecz Leigh zachichotała,
zasłaniając usta dłonią. - Będziemy się starać, ale nie wiem, co
z tego wyjdzie - dodałem poważnie. - Przy naszym dopingu na pewno
wam się uda - oświadczył Arnie. - Już widzę ten tytuł w
jutrzejszej gazecie: "Latający Guilder najlepszym zawodnikiem na
boisku". - "Guilder  odwieziony  do  szpitala  ze  złamaniem 
podstawy czaszki", to już bardziej prawdopodobne. Ilu ludzi
przyjechało na mecz? Dziesięciu? Piętnastu? - Przynajmniej nie
będzie tłoku na trybunie - odparła Leigh i ujęła Arniego za
ramię; odniosłem wrażenie, iż sprawiła mu tym gestem przyjemną
niespodziankę. Od razu ją polubiłem. Mogła przecież okazać się
suką albo ociężałą umysłowo, jak większość pięknych dziewcząt,
ale nie była ani jednym, ani drugim. - Jak tam twoje żelastwo? -
 zapytałem podchodząc do samochodu. - Nie najgorzej. - Poszedł
za mną, starając się ukryć dumny uśmiech. Zrobił już sporo, a w
każdym razie wystarczająco dużo, tak że jego plymouth nie
wyglądał już jak jakiś koszmarny dziwoląg. Atrapa lśniła czystym
chromem, a z przedniej szyby zniknęły paskudne rysy pęknięć. -
Wymieniłeś szybę - zauważyłem.
Skinął głową.
- I maskę - dodałem.
Maska była idealnie czysta, błyszcząca i nowiutka, kontrastując
wyraźnie z pozostałą częścią nadwozia. Miała kolor wozu
strażackiego. Arnie dotknął jej z dumą, a jego dotknięcie
zamieniło się w pieszczotę. - Tak. Sam to zrobiłem.
W tym momencie coś mnie tknęło; przecież zdaje się, że wszystko
robił sam, prawda? - Odgrażałeś się, że z tego wozu będzie
jeszcze prawdziwe cudo. Chyba zaczynam ci wierzyć. Zbliżyłem się
do samochodu od strony kierowcy. Wewnętrzne obicia drzwi były
jeszcze stare i popękane, ale przednie siedzenia pyszniły się tą
samą czerwienią nowej tapicerki, co tylne. - Tak, na pewno będzie
bardzo piękny - zawtórowała mi Leigh, lecz odniosłem wrażenie,
że jej głos jest zupełnie pozbawiony entuzjazmu. Różnił się
znacznie od tego, jakim jeszcze przed chwilą mówiła o czekającym
nas meczu. Spojrzałem na nią... i to mi wystarczyło. Leigh nie
lubiła Christine. Zrozumiałem to natychmiast, jednoznacznie i ze
stuprocentową pewnością, jakbym przechwycił z powietrza jej fale
mózgowe. Starała się polubić samochód dlatego, że lubiła Arniego,
lecz nigdy nie miało jej to się udać. - A więc jednak dopuścili
ją do ruchu - zauważyłem.
Arnie zmieszał się.
- To znaczy... niezupełnie.
- Nie rozumiem.
- Nie działa klakson i czasem wysiadają światła stopu. Gdzieś
musi być jakieś zwarcie, ale na razie nie udało mi się go
znaleźć. Zerknąłem na szybę i na przyklejoną do niej nalepkę
stwierdzającą, że pojazd przeszedł pomyślnie wszystkie badania
techniczne. Arnie zauważył moje spojrzenie. - Will dał mi tę
nalepkę - powiedział z mieszaniną zażenowania i wojowniczości. -
 Wie o tym, że dziewięćdziesiąt procent działa, jak należy. A ty
koniecznie chciałeś pojechać na randkę, zgadza się? - dodałem w
myślach. - To chyba nie jest niebezpieczne, prawda? - zapytała
Leigh kierując pytanie gdzieś w środek między mnie i Arniego.
Uniosła przy tym lekko brwi; być może wyczuła nagły powiew
chłodu, jaki przemknął między nami dwoma. - Nie - odparłem. - Nie
wydaje mi się. I tak wątpię, czy udałoby się wam prześcignąć
kulawego piechura. Nieco rozluźniło to napiętą atmosferę, jaka
zaczęła się powoli tworzyć. Z boiska dobiegł fałszywy skrzek
puzonu albo trąby, a w chwilę potem głos instruktora, cichy, lecz
mimo to doskonale słyszalny: "Proszę jeszcze raz! To Rodgers i
Hammerstein, a nie jakiś rock and roll. Powtarzamy!"
Popatrzyliśmy na siebie. Arnie i ja pierwsi parsknęliśmy
śmiechem, a po sekundzie przyłączyła się do nas Leigh.
Spoglądając na nią poczułem kolejny przypływ zazdrości. Życzyłem
memu przyjacielowi jak najlepiej, lecz ona była czymś wręcz
wspaniałym: siedemnasto-, a może nawet już osiemnastoletnia,
śliczna, doskonała, zdrowa, nastawiona aktywnie do życia.
Roseanne na swój sposób też była śliczna, ale przy niej wyglądała
jak pogrążony w drzemce leniwiec. Czy wtedy zacząłem jej pożądać?
Czy właśnie wtedy zapragnąłem dziewczyny mojego najlepszego
przyjaciela? Przypuszczam, że tak. Ale przysięgam wam: gdyby
sprawy potoczyły się inaczej, nigdy nawet nie kiwnąłbym palcem
w jej stronę. Tyle tylko, że one nie mogły potoczyć się inaczej.
Albo może jedynie usiłuję sobie to wmówić. - Lepiej już chodźmy,
Arnie, bo zajmą nam najlepsze miejsca - powiedziała Leigh z
sarkazmem godnym wielkiej damy. Arnie uśmiechnął się. Leigh wciąż
trzymała go delikatnie za ramię, a on wydawał się tym wszystkim
nieco oszołomiony. Czemu nie? Gdybym to ja znalazł się na jego
miejscu i pierwszy raz w życiu umówił się na randkę z prawdziwą
dziewczyną, w dodatku tak ładną, jak ona, też znajdowałbym się
na najlepszej drodze do tego, żeby się w niej zakochać. Z całego
serca życzyłem mu powodzenia. Zależy mi na tym, byście w to
uwierzyli, nawet jeżeli nie uwierzycie już w ani jedno moje
słowo. Jeśli ktokolwiek na tym świecie zasługiwał na odrobinę
szczęścia, to był nim właśnie Arnie. Cała drużyna zdążyła
tymczasem zniknąć w przeznaczonej dla nas szatni. Trener Puffer
wystawił głowę przez drzwi. - Panie Guilder, czy zechciałby pan
zaszczycić nas swoją obecnością?! - zawołał. - Wiem, że wymagam
od pana zbyt wiele i mam nadzieję, iż wybaczy mi pan, że
przeszkadzam mu w ważniejszych sprawach, ale nawet jeśli nie, to
bierz w tej chwili dupę w troki i gazuj tu, ale biegiem! - To
Rodgers i Hammerstein, a nie jakiś rock and roll - mruknąłem do
Arniego i Leigh i ruszyłem truchtem w stronę budynku. Arnie i
Leigh poszli w kierunku boiska. W połowie drogi zatrzymałem się
i szerokim łukiem wróciłem do Christine. Bez względu na
spóźnienie wciąż bałem się zbliżać do niej od przodu. Pod tylnym
zderzakiem wisiała przytwierdzona drutem tablica rejestracyjna
z Pensylwanii. Podniósłszy ją do góry zobaczyłem przyklejony
kawałek taśmy z napisem: WŁASNOŚĆ GARAŻU DARNELLA, LIBERTYVILLE,
PENSYLWANIA. Opuściłem tablicę i wyprostowałem się, marszcząc
brwi. Darnell dał Arniemu nalepkę inspekcji drogowej, mimo iż
wiedział, że samochód nie jest jeszcze w pełni sprawny. Pożyczył
mu tablice rejestracyjne, żeby Arnie mógł zabrać Leigh na mecz.
Przestał również być dla niego "Darnellem", a został "Willem".
Interesujące, choć niezbyt pocieszające. Zastanawiałem się, czy
Arnie był aż tak naiwny, by przypuszczać, że ludzie tacy jak Will
Darnell czynią komukolwiek przysługę powodowani wyłącznie
dobrocią serca. Miałem nadzieję, że nie, ale ostatnio przestałem
być pewny czegokolwiek, co miało związek z Arniem. Bardzo się
zmienił przez ostatnie kilka tygodni.

Zrobiliśmy samym sobie cholerną niespodziankę i wygraliśmy mecz -
 jak się później okazało jedyny, jaki udało nam się rozstrzygnąć
na naszą korzyść w ciągu tego sezonu. Tyle tylko, że pod jego
koniec nie występowałem już w drużynie. Nie mieliśmy prawa
zwyciężyć; wyszliśmy na boisko czując się jak już pokonani i
przegraliśmy rzut sędziowski. Górale (głupia nazwa dla drużyny,
choć jak się nad tym zastanowić, to co mądrego jest w nazwie
Teriery?) na samym początku dwa razy przeszli przez naszą obronę
jak nóż przez kostkę zjełczałego masła. Za trzecim razem ich
rozgrywający zgubił piłkę jak dziecko, dopadł jej Gary Tardiff
i z radosnym uśmiechem na gębie wykonał sześćdziesięciometrowy
sprint po punkty. Górale i ich trener protestowali jak szaleńcy
twierdząc, że piłka wyszła wcześniej na aut, ale sędziowie nie
zgodzili się z nimi i prowadziliśmy 6:0. Z mojego miejsca na
ławce widziałem trybunę zajmowaną przez nielicznych kibiców z
Libertyville; mało nie zwariowali ze szczęścia. Mieli ku temu
powód, gdyż po raz pierwszy od początku sezonu objęliśmy
prowadzenie. Arnie i Leigh wymachiwali flagą Terierów. Pomachałem
im ręką; Leigh zauważyła mnie, pokiwała mi, trąciła łokciem
Arniego i on też mi pokiwał. Odniosłem wrażenie, że jest im tam
ze sobą bardzo dobrze. Uśmiechnąłem się na tę myśl. Co do meczu,
to po zdobyciu pierwszych punktów dostaliśmy wiatru w żagle.
Jedyny raz w tym roku mieliśmy po swojej stronie mistycznego
sojusznika: szczęście. Wbrew przewidywaniom Arniego nie byłem
najlepszym zawodnikiem meczu, ale trzykrotnie udało mi się zdobyć
punkty, w tym raz po dziewięćdziesięciometrowym biegu,
najdłuższym w mojej dotychczasowej karierze. Po pierwszej części
było 17:0, trener zaś wyglądał jak nowo narodzony. Widział już
przed nami pasmo wspaniałych zwycięstw, a w konsekwencji
najszybszy awans z ostatniego miejsca na pierwsze w całej
historii ligi. Oczywiście okazało się, że to tylko mrzonki, ale
wtedy był naprawdę podekscytowany, a ja cieszyłem się z tego,
podobnie jak z faktu, że Leigh i Arnie tak łatwo i bezproblemowo
stają się sobie coraz bliżsi. Druga połowa nie była już tak
dobra. Obrona zaczęła znowu grać podobnie jak w czasie trzech
pierwszych spotkań, ale nasze prowadzenie ani przez chwilę nie
było poważnie zagrożone. Ostatecznie zwyciężyliśmy 27:18. Trener
zdjął mnie w połowie czwartego kwadransa i wpuścił na boisko
Briana McNally'ego, który w przyszłym roku miał zająć moje
miejsce w drużynie - jak się już wkrótce okazało, musiał uczynić
to nieco wcześniej. Wziąłem prysznic, przebrałem się i wyszedłem
z szatni w chwili, kiedy rozległ się sygnał oznaczający początek
ostatnich dwóch minut meczu. Na parkingu było mnóstwo samochodów,
lecz ani jednego człowieka. Od strony boiska dobiegały dzikie
wrzaski miejscowych kibiców żądających od swojej drużyny, by w
końcowych stu dwudziestu sekundach dokonała niemożliwego. Z tej
odległości wydawało się to kompletnie nieistotne, czyli takie,
jakie naprawdę było. Podszedłem do Christine.
Stała z przeżartymi rdzą bokami nadwozia, nowiutką maską i
tylnymi płetwami sprawiającymi wrażenie długich na tysiąc mil.
Dinozaur z mrocznych lat pięćdziesiątych, kiedy wszyscy naftowi
milionerzy pochodzili z Teksasu, amerykański dolar zaś kopał w
dupę japońskiego jena, a nie na odwrót. Z czasów kiedy Carl
Perkins śpiewał o różowych poduszeczkach, Johnny Horton o
całonocnych tańcach na drewnianym parkiecie, a największym idolem
nastolatków w całym kraju był Edd "Kookie" Byrnes. Dotknąłem
Christine. Próbowałem popieścić ją tak, jak to robił Arnie, i
polubić ją tak, jak zrobiła Leigh, by sprawić mu przyjemność.
Jeżeli ktokolwiek byłby zdolny zmusić się do tego, żeby ją
polubić, to powinienem to być właśnie ja. Leigh znała Arniego
zaledwie miesiąc, ja natomiast niemal całe życie. Przesuwając
dłonią po chropawej powierzchni myślałem o George'u LeBayu,
Weronice i Ricie LeBay, i jakoś tak się stało, że dłoń, która
miała nieść pieszczotę, zacisnęła się w pięść, a ja rąbnąłem nią
z całej siły w bok Christine - tak mocno, że aż mnie zabolało.
Roześmiałem się niepewnie usiłując zrozumieć, co właściwie robię.
Delikatny szmer rdzawego pyłu opadającego na nawierzchnię
parkingu. Dobiegający z boiska odgłos uderzeń wielkiego bębna
przypominający bicie serca. Łomot mojego własnego serca.
Pociągnąłem za klamkę przednich drzwi.
Były zamknięte.
Zwilżyłem językiem wargi i uświadomiłem sobie, że się boję.
Zupełnie jakby - choć było to śmieszne, a nawet żałosne - ten
samochód też mnie nie lubił, jakby podejrzewał mnie, że chcę
wejść między niego i Arniego, i jakby prawdziwym powodem, dla
którego nigdy nie chciałem podejść do niego od przodu, było...
Roześmiałem się ponownie, ale zaraz przypomniałem sobie swój sen
i umilkłem. Za bardzo przypominał rzeczywistość, żeby go
całkowicie zlekceważyć. Oczywiście tutaj, w Hidden Hills, nie
groziło mi spotkanie z Chubbym McCarthym, ale cała reszta
wywoływała nieprzyjemne, koszmarne wrażenie déja vu - okrzyki
widzów, odgłosy uderzeń ciała o ciało, wiatr szumiący w gałęziach
drzew wyglądających jak wycinanki na tle pochmurnego nieba.
Silnik nagle ożyje i samochód szarpnie się do przodu, cofnie,
znowu szarpnie. A potem opony zabuksują z przeraźliwym piskiem
i Christine runie na mnie... Otrząsnąłem się z tych myśli.
Najwyższa pora przestać zawracać sobie głowę takim zwariowanym
gównem. Nadszedł czas, bym wreszcie założył solidne wodze swojej
wyobraźni. Miałem do czynienia z samochodem, nie z żadną "nią",
tylko z "tym", nie z Christine, tylko z plymouthem fury z 1958
roku, który zjechał z taśmy montażowej w Detroit jako jeden z
czterystu tysięcy identycznych egzemplarzy. Pomogło...
przynajmniej przez chwilę. Ukląkłem i zajrzałem pod spód, choćby
po to, by zademonstrować, że wcale się nie boję. Widok, jaki
ujrzałem, był jeszcze bardziej zwariowany niż bezsensowny sposób,
w jaki samochód był remontowany z zewnątrz. Zobaczyłem trzy nowe
amortyzatory Pleasurizer, czwarty natomiast stanowił
przerdzewiałą, ociekającą olejem ruinę sprawiającą wrażenie,
jakby tkwiła tam od początku świata. Rura wydechowa była jeszcze
lśniąca od nowości, lecz nie można było tego już powiedzieć o
tłumiku, a część układu wydechowego znajdująca się przy silniku
była w opłakanym stanie. Natychmiast pomyślałem o spalinach,
które będą się wydobywać przez liczne nieszczelności, to zaś od
razu zaowocowało skojarzeniem z Weroniką LeBay. Spaliny potrafią
zabijać. Mogą... - Co robisz, Dennis?
Byłem chyba bardziej zdenerwowany, niż mi się wydawało, gdyż
poderwałem się błyskawicznie na nogi, czując, jak serce podchodzi
mi do gardła. Obok mnie stał Arnie mierząc mnie lodowatym,
wściekłym spojrzeniem. Tylko dlatego, że przyglądałem się jego
samochodowi? Dlaczego miałby się tym zdenerwować? Było to dobre
pytanie, które jednak w niczym nie mogło zmienić faktów. -
Oglądałem twojego paskudnego grata - odparłem starając się, by
zabrzmiało to możliwie swobodnie. - Gdzie jest Leigh? - Poszła
do toalety - powiedział, nie spuszczając wzroku z mojej twarzy. -
 Dennis, jesteś moim najlepszym przyjacielem, jedynym, jakiego
kiedykolwiek miałem. Wtedy, kiedy Repperton zaatakował mnie
nożem, uchroniłeś mnie przed wizytą w szpitalu. Pamiętam o tym,
ale proszę cię, nie rób niczego poza moimi plecami. Nigdy tego
nie rób, Dennis. Z boiska doleciał radosny wrzask; na pół minuty
przed końcem meczu Górale zdobyli kolejne punkty. - Nie mam
pojęcia, o co ci chodzi - odparłem, w głębi duszy czując się
jednak odrobinę winnym. Moje poczucie winy dotyczyło
zainteresowania, jakie wzbudziła we mnie dziewczyna, na której
wyraźnie bardzo mu zależało... ale czy robiłem cokolwiek za jego
plecami? Przypuszczam, że chyba rzeczywiście mógł to odebrać w
ten sposób. Wiedziałem, że irracjonalne - co? zainteresowanie?
fascynacja? miłość? - uczucie, jakie żywił wobec tego samochodu,
stanowiło obszar niedostępny dla naszej przyjaźni, na który nie
mogłem wkroczyć nie wywołując poważnych reperkusji. Co prawda nie
przyłapał mnie na wyważaniu drzwi, ale zjawił się dokładnie
wtedy, kiedy zaglądałem przez dziurkę od klucza. - Doskonale
wiesz, o co mi chodzi - odrzekł, a ja zorientowałem się, że był
nie tylko zdenerwowany, ale wręcz wściekły. - Chodzi o to, że ty,
mój ojciec i moja matka szpiegujecie mnie "dla mojego własnego
dobra", zgadza się? Przysłali cię do Garażu Darnella, żebyś
wywąchał, ile się da, prawda? - Arnie, zaczekaj chwi...
- Naprawdę przypuszczałeś, że się o tym nie dowiem? Nic ci wtedy
nie powiedziałem, bo uważałem, że jesteśmy przyjaciółmi. Teraz
nie jestem już tego taki pewien. Musi być jakaś granica i właśnie
teraz ją wyznaczam. Zostaw w spokoju mój samochód i przestań
wtykać nos w nie swoje sprawy, zgoda? - Po pierwsze, to nie byli
twój ojciec i matka - odparłem. - Michael wziął mnie na stronę
i zapytał, czy nie zechciałbym rzucić okiem, ile udało ci się
zrobić przy samochodzie. Zgodziłem się, bo sam byłem bardzo
ciekaw. Twój tata zawsze był wobec mnie w porządku. A twoim
zdaniem, co powinienem mu powiedzieć? - Powinieneś był powiedzieć
"nie".
- Nic nie rozumiesz. On jest po twojej stronie. Twoja matka w
dalszym ciągu ma nadzieję, że nic z tego nie wyjdzie - w każdym
razie takie odniosłem wrażenie - ale Michael wierzy, że ci się
uda. Sam mi to powiedział. - Jasne, żeby cię podejść. - Arnie
skrzywił się szyderczo. - A naprawdę zależy mu tylko na tym,
żebym zbytnio się nie rozbrykał. Im obojgu o to właśnie chodzi.
Nie chcą, bym wydoroślał, bo wtedy będą musieli pogodzić się z
myślą, że coraz bardziej się starzeją. - Chyba zbyt surowo ich
oceniasz.
- To ty tak uważasz. Może pochodzisz z rodziny o dziedzicznym
niedorozwoju umysłowym, tylko nic o tym nie wiesz. Zaproponowali,
że kupią mi na koniec roku zupełnie nowy samochód, pod warunkiem
że będę miał same piątki na świadectwie, zrezygnuję z Christine
i zgodzę się pójść do Horlicks, gdzie będą mogli mieć mnie na oku
przez następne cztery lata. Nie wiedziałem, jak zareagować. To
rzeczywiście było nie fair. - Więc lepiej po prostu odchrzań się
od tego, Dennis. To wszystko, co mam ci do powiedzenia. Na pewno
obaj na tym dobrze wyjdziemy. - I tak niczego się ode mnie nie
dowiedział - odparłem. - Tylko tego, że robisz to i owo. Zdaje
się, że był zadowolony. - Ja myślę.
- Nie miałem pojęcia, że zdążyłeś naprawić już tak dużo. Ale
jeszcze sporo ci zostało. Zajrzałem pod spód i muszę ci
powiedzieć, że przedni odcinek rury wydechowej wygląda paskudnie.
Mam nadzieję, że jeździsz z otwartymi oknami. - Tylko nie pouczaj
mnie, jak mam nią jeździć! Wiem o samochodach więcej, niż ty
dowiesz się przez całe życie! Wtedy wpieniłem się na niego. Wcale
tego nie chciałem - nie zależało mi na sprzeczce z Arniem,
szczególnie w sytuacji, kiedy lada chwila miała do nas dołączyć
Leigh - ale poczułem, jak w moim mózgu kolejno zapalają się
czerwone światełka. - Być może masz rację - odparłem starając się
zapanować nad głosem. - Ale nie jestem pewien, czy wiesz
cokolwiek o ludziach. Will Darnell dał ci fałszywą nalepkę; gdyby
cię przyłapano, straciłby licencję. Dał ci też tablice
rejestracyjne. Dlaczego to zrobił? Po raz pierwszy w czasie tej
rozmowy Arnie przeszedł do defensywy. - Już ci powiedziałem.
Spodobało mu się, ile przy niej zrobiłem. - Nie bądź idiotą. Taki
facet nie dałby nawet laski kulawemu krabowi, gdyby nie czuł w
tym jakiegoś interesu dla siebie, i ty o tym dobrze wiesz.
Spojrzał na mnie niepewnie.
- A tak właściwie, to dlaczego na siebie wrzeszczymy? Dlatego że
zajrzałem pod twój wóz, żeby obejrzeć rurę wydechową? To nie była
prawda. Częściowo, ale nie do końca. Myślę, że obaj zdawaliśmy
sobie z tego sprawę. Na boisku rozległ się gwizdek oznaczający
koniec meczu. Zaczął siąpić drobny deszcz i wyraźnie się
ochłodziło. Odwróciliśmy się i zobaczyliśmy Leigh idącą w naszą
stronę z flagą Terierów. Pomachała nam, a my jej. - Potrafię sam
zatroszczyć się o siebie, Dennis.
- Dobra - odparłem. - Mam nadzieję, że to prawda.
Nagle ogarnęła mnie chęć, by zapytać go, jak głęboko wlazł w
gówno z Darnellem, ale nie mogłem tego zrobić, bo wywołałbym
jeszcze ostrzejszą sprzeczkę. Mogłyby paść w niej słowa, których
już nie dałoby się odwołać. - Na pewno dam sobie radę -
powtórzył. Oparł dłoń na karoserii i jego wzrok natychmiast
złagodniał. Poczułem ulgę wymieszaną z niepokojem. Ulga wzięła
się stąd, że dalsza kłótnia została zażegnana, dzięki czemu nie
powiedzieliśmy nic, czego później moglibyśmy żałować. Jednak
równocześnie odniosłem wrażenie, iż zasięg naszej przyjaźni
skurczył się nie o jeden ograniczony obszar, lecz o olbrzymie
rozległe przestrzenie. Arnie odrzucił stanowczo wszystko, co
miałem mu do powiedzenia, i wyraźnie określił warunki dalszego
trwania przyjaźni: wszystko będzie w porządku pod warunkiem, że
będziesz postępował tak, jak ja tego chcę. Dokładnie takie samo
nastawienie prezentowali jego rodzice, lecz on tego nie
dostrzegał. W końcu przecież musiał się tego od kogoś nauczyć...
Podeszła do nas Leigh. W jej włosach błyszczały krople deszczu,
miała zaróżowione policzki oraz oczy lśniące energią i zdrowym
podnieceniem. Roztaczała wokół siebie aurę naiwnej, naturalnej
płciowości, wywołującej u mnie zawroty głowy. Nawet mimo to, że
główny obiekt zainteresowania stanowiłem nie ja, lecz Arnie. -
Jak się skończyło? - zapytał.
- Dwadzieścia siedem do osiemnastu - odparła, po czym dodała
radośnie: - Zniszczyliśmy ich! A gdzie wy się podziewaliście? -
Rozmawialiśmy o samochodach - odparłem.
Arnie rzucił mi rozbawione spojrzenie - przynajmniej jego
poczucie humoru nie zniknęło wraz ze zdrowym rozsądkiem. Widząc,
jak na nią patrzy, pomyślałem, że jednak jest jeszcze jakaś
nadzieja. Poleciał na łeb na szyję, a jeżeli wszystko toczyć się
będzie właściwym trybem, na pewno nabierze jeszcze szybkości.
Byłem autentycznie ciekaw, jak doszło do tego, że tych dwoje
spotkało się ze sobą. Cera Arniego poprawiła się i teraz wyglądał
nawet całkiem nieźle, ale raczej na uczniowski, okularniczy
sposób. Na pewno nie prezentował sobą typu faceta, jakiego każdy
spodziewałby się ujrzeć u boku Leigh Cabot. Do niej pasowałaby
raczej jakaś amerykańska wersja nastoletniego Apolla. Parking
zaludnił się zawodnikami obu drużyn i ich kibicami. -
"Rozmawialiśmy o samochodach"... - powtórzyła Leigh,
przedrzeźniając mnie lekko, po czym spojrzała na Arniego i
uśmiechnęła się. Odpowiedział jej szerokim, nieprzytomnym
uśmiechem, od którego od razu zrobiło mi się lżej na sercu.
Patrząc na niego miałem całkowitą pewność, że kiedy Leigh
obdarzała go swym uśmiechem, Christine natychmiast znikała z jego
umysłu, wracając na swoje właściwe miejsce - przedmiotu służącego
przemieszczaniu się z miejsca na miejsce. Nie miałem nic
przeciwko temu.


18. NA TRYBUNACH

Mój Boże, czemu nie kupisz mi mercedesa?
Każdy z przyjaciół ma przynajmniej porsche,
A mnie to strasznie podnieca...

Janis Joplin

Podczas dwóch pierwszych tygodni października często widywałem
Arniego i Leigh na korytarzu. Najpierw stali przy jego lub jej
szafce, rozmawiając długo przed pójściem do domu; potem trzymali
się za ręce; potem zaczęli wychodzić razem ze szkoły mocno
przytuleni do siebie. Stało się. W szkolnym języku określa się
to w ten sposób, że zaczęli "chodzić ze sobą". Moim zdaniem byli
po prostu w sobie zakochani. Od dnia naszego zwycięstwa nad
Hidden Hills nie widziałem Christine ani razu. Widocznie wróciła
do garażu na dalszy ciąg remontu - być może na tym polegała
umowa, jaką zawarł Darnell z Arniem wypożyczając mu tablice
rejestracyjne i nalepkę kontroli technicznej. Tak więc nie
widywałem plymoutha, natomiast widywałem Arniego i Leigh... i
sporo o nich słyszałem. Stanowili główny temat szkolnych plotek.
Dziewczęta pragnęły wiedzieć, co ona, na litość boską, w nim
widziała; chłopcy, jak zwykle bardziej praktyczni i prozaiczni,
zastanawiali się tylko nad tym, czy mojemu niewysokiemu
przyjacielowi udało już się dobrać jej do majtek. Nie
interesowało mnie ani jedno, ani drugie, lecz czasem byłem
ciekaw, co też Regina i Michael myśleli o tym ostrym przypadku
pierwszej miłości, na jaki zapadł ich syn. Któregoś poniedziałku
w połowie października jedliśmy z Arniem lunch na trybunie przy
boisku, tak jak mieliśmy zamiar zrobić tego dnia, kiedy Buddy
Repperton wyciągnął nóż (Buddy rzeczywiście został za to usunięty
za szkoły, natomiast Moochie i Don dostali trzydniowe wakacje;
teraz zachowywali się bez zarzutu). W tym czasie nasza drużyna
zdążyła przegrać jeszcze dwa razy, tak że obecnie mogliśmy
poszczycić się dorobkiem 1-5, trener Puffer zaś prawie zupełnie
przestał się odzywać. Moja torebka z lunchem nie była tak
wypełniona jak wtedy; jedyną dobrą stroną beznadziejnej postawy
w rozgrywkach było to, że obecnie znajdowaliśmy się tak daleko
za Niedźwiedziami z Ridge Rock (mogli poszczycić się wynikiem
5-0-1), iż nasza sytuacja poprawiłaby się tylko wówczas, gdyby
ich autobus runął w przepaść. Siedzieliśmy w niezbyt ciepłych
promieniach październikowego słońca - coraz bardziej zbliżał się
czas gonitw w prześcieradłach, gumowych maskach na twarzy i
kostiumach Dartha Vadera - przeżuwając i prawie nic nie mówiąc.
Arnie dał mi jajko w zamian za kanapkę z pieczenią na zimno.
Wydaje mi się, że rodzice bardzo niewiele wiedzą o osobistym
życiu swoich dzieci. Od pierwszej klasy co poniedziałek Regina
wkładała Arniemu do torby jajko na twardo, ja natomiast
dostawałem kanapki z pieczenią na zimno. Sprawa wygląda w ten
sposób, że zawsze nienawidziłem pieczeni na zimno, Arnie zaś nie
znosił jajek na twardo. Często zastanawiałem się, jak
zareagowałyby nasze matki, gdyby dowiedziały się, jak niewiele
jajek na twardo i kanapek z pieczenią na zimno zostało przez te
lata zjedzone przez tych, dla których były przeznaczone.
Następnie zająłem się kruchymi ciasteczkami, Arnie zaś figami w
czekoladzie. Zerknął na mnie, by upewnić się, że patrzę, po czym
wepchnął sobie do ust wszystkie sześć fig naraz i począł je żuć,
wydymając groteskowo policzki. - Boże, co za żarłok! -
wykrzyknąłem.
- Uhm-gghhhhrr-mmmm - odparł Arnie.
Zacząłem łaskotać go pod pachami, czyli w jego najbardziej
wrażliwe miejsce, a on naturalnie parsknął śmiechem, wypluwając
kawałki fig i czekolady. Wiem, że to brzmi wstrętnie, ale wtedy
było naprawdę zabawne. - Przeeehań, Dennih! - wycharczał Arnie
z ustami pełnymi na wpół przeżutych fig. - Co mówisz? W ogóle cię
nie rozumiem, ty pieprzony dzikusie. Łaskotałem go w dalszym
ciągu, tak jak robiłem to wtedy, kiedy obaj mieliśmy po kilka
lat, a on podskakiwał, wił się i zanosił śmiechem. Wreszcie
przełknął to, co miał w ustach, i czknął.
- Jesteś wspaniały, Cunningham - poinformowałem go.
- Wiem o tym.
Wydawał się autentycznie zadowolony ze swojego osiągnięcia. Miał
prawo, bo według tego, co wiedziałem, jeszcze nigdy nie udało mu
się zjeść przy kimś sześciu fig naraz. Gdyby spróbował zrobić to
w obecności swoich rodziców, Regina prawdopodobnie dostałaby
pomieszania zmysłów, a Michael wylewu krwi do mózgu. - Jaki jest
twój rekord? - zapytałem.
- Dwanaście. Ale o mało się wtedy nie udławiłem.
Prychnąłem śmiechem.
- Pokazałeś to już Leigh?
- Czekam na bal maturalny. Myślę, że nie obejdzie się wtedy bez
paru łaskotek. Tym razem obaj się roześmialiśmy, a ja
uświadomiłem sobie, jak bardzo brakowało mi czasem Arniego; co
prawda miałem futbol, radę uczniowską, a także nową dziewczynę,
która (przynajmniej żywiłem taką nadzieję) powinna ulec moim
naleganiom i zrobić mi to ręką jeszcze przed końcem sezonu wypraw
do kina dla zmotoryzowanych. Nie liczyłem na nic więcej, bo
wiedziałem, że szanse są równe zeru. Mimo to zabawa była niezła.
A jednak brakowało mi go. Najpierw była Christine, teraz zaś
Leigh i Christine. Mogłem tylko mieć nadzieję, że właśnie w tej
kolejności. - Gdzie jest dzisiaj? - zapytałem.
- Chora, w domu. Ma okres, a zdaje się, że to ją bardzo boli.
Uniosłem w duchu brwi. Jeżeli już rozmawiał z nią o jej kobiecych
problemach, to znaczy, że byli ze sobą naprawdę blisko. - Jak to
się stało, że zaprosiłeś ją wtedy na mecz?
Uśmiechnął się.
- Pierwszy mecz, na którym byłem od drugiej klasy. Przynieśliśmy
wam szczęście, Dennis. - Po prostu zadzwoniłeś do niej i
zapytałeś, czy nie chciałaby pojechać? - Z trudem się na to
zdobyłem. To była moja pierwsza randka w życiu. - Zerknął na mnie
nieśmiało. - Wątpię, czy spałem w nocy dłużej niż dwie godziny.
Kiedy zgodziła się pojechać ze mną, przestraszyłem się, że zrobię
z siebie durnia albo że zjawi się Buddy Repperton i będzie chciał
się ze mną bić lub zdarzy się coś innego. - Wyglądałeś na faceta,
który całkowicie panuje nad sytuacją. Sprawiłem mu tym
przyjemność.
- Naprawdę? To dobrze. Ale mimo to cholernie się bałem. Gadaliśmy
często podczas przerw. Pytała mnie o prace domowe i różne inne
rzeczy. Nawet zapisała się do kółka szachowego, choć nie jest
zbyt dobra... ale się uczy. To znaczy, ja ją uczę. Już widzę, jak
wygląda ta wasza nauka - pomyślałem, ale nie odważyłem się
powiedzieć tego na głos, mając wciąż w pamięci jego gwałtowny
wybuch w Hidden Hills. Poza tym chciałem dowiedzieć się czegoś
więcej. Usidlenie tak wspaniałej dziewczyny jak Leigh Cabot
stanowiło nie lada osiągnięcie. - Po jakimś czasie pomyślałem
sobie, że może jest mną zainteresowana - ciągnął Arnie. - Ktoś
inny na pewno zorientowałby się dużo wcześniej - na przykład ty,
Dennis. Skinąłem głową.
- Jasne, jestem w tym najlepszy. Jak to mawiał James Brown:
prawdziwa maszyna seksualna. - Nie jesteś maszyną seksualną, ale
wiesz o dziewczynach dużo więcej ode mnie - odparł poważnie. -
Rozumiesz je, a ja zawsze się ich bałem. Nigdy nie wiedziałem,
co mam powiedzieć. Chyba wciąż nie wiem. Leigh jest zupełnie
inna. Bałem się ją poprosić. - Umilkł na chwilę, jakby
zastanawiając się nad tym, co powiedział. - Chodzi mi o to, że
ona jest tak niesamowicie piękna. Nie uważasz, Dennis? - Masz
rację. Według mnie jest najładniejszą dziewczyną w szkole.
Uśmiechnął się z zadowoleniem.
- Ja też tak myślę. Ale obawiałem się, że to może być nieprawda,
a wydaje mi się tak tylko dlatego, że ją kocham. Spojrzałem
uważnie na mego przyjaciela mając nadzieję, że nie napyta sobie
więcej kłopotów, niż będzie w stanie samodzielnie rozwiązać.
Oczywiście wtedy jeszcze nie miałem pojęcia, co to są prawdziwe
kłopoty. - W każdym razie któregoś dnia podsłuchałem w pracowni
chemicznej dwóch chłopaków - Lenny'ego Barongga i Neda
Stroughmana. Ned powiedział Lenny'emu, że chciał umówić się z
Leigh, ale odmówiła mu, choć w bardzo grzeczny sposób... więc
może spróbuje ponowić zaproszenie, bo wyglądało na to, że jednak
może się zgodzić. Wyobraziłem sobie, że na wiosnę będą już
chodzić ze sobą i poczułem okropną zazdrość, choć wiedziałem, że
to śmieszne, bo przecież odmówiła mu, więc niby dlaczego miałbym
być zazdrosny? Rozumiesz, co mam na myśli? Uśmiechnąłem się i
skinąłem głową. Na boisku zespół dziewcząt ćwiczył nowe układy.
Wątpiłem, czy pomoże to cokolwiek naszej drużynie, ale przyjemnie
było na nie popatrzeć. Cienie podskakiwały im pod nogami w jasnym
blasku południowego słońca. - Poza tym uderzyło mnie, że Ned nie
wydawał się zawstydzony, odrzucony ani wściekły. Po prostu
zaproponował dziewczynie spotkanie, a ona mu odmówiła, i to
wszystko. Doszedłem do wniosku, że ja też mógłbym spróbować.
Jednak kiedy do niej zadzwoniłem, spociłem się jak ruda mysz.
Człowieku, to było straszne! Cały czas wyobrażałem sobie, że
parsknie śmiechem i powie coś w rodzaju: Miałabym umówić się z
tobą, cherlaczku? Chyba coś ci się przyśniło! Jeszcze nie jestem
aż tak zdesperowana. - Właśnie - mruknąłem. - Nie mam pojęcia,
czemu tego nie zrobiła. Stuknął mnie pięścią w żołądek.
- Uważaj, bo zaraz wyrzygasz lunch!
- Lepiej opowiedz mi resztę.
Wzruszył ramionami.
- Nie ma wiele do opowiadania. Telefon odebrała jej matka i
powiedziała, że zaraz ją poprosi. Kiedy usłyszałem, jak odkłada
słuchawkę na stół, o mało się nie rozłączyłem. - Pokazał mi
palcami, jak niewiele brakowało, by to uczynił. - Słowo daję. -
Znam to uczucie - odparłem.
Rzeczywiście znałem. Obawiasz się, że zostaniesz wyśmiany i
spotkasz się z pogardą, bez względu na to, czy jesteś graczem
drużyny futbolowej czy chudym, pryszczatym okularnikiem... ale
nie miałem najmniejszego pojęcia o tym, jak bardzo on musiał to
odczuwać. Czyn, na jaki się zdecydował, wymagał wręcz
niesamowitej odwagi. Randka wydaje się mało istotną rzeczą, lecz
w naszym społeczeństwie za tym niewinnym słowem kryje się wiele
skłębionych emocji. Chodzi mi o to, że są ludzie, którym przez
cały czas nauki w szkole średniej ani razu nie udało się zebrać
na taką odwagę, by umówić się z dziewczyną. Ani razu przez pełne
cztery lata. W dodatku sprawa nie dotyczy jednostek, tylko
naprawdę wielu chłopaków. Oprócz tego są także smutne dziewczyny,
z którymi nikt nigdy nie chciał się umówić. To naprawdę paskudna
historia, jeśli się nad tym głębiej zastanowić. Masa ludzi bardzo
cierpi z tego powodu. Byłem w stanie tylko częściowo wyobrazić
sobie potworne przerażenie, jakie musiał odczuwać Arnie czekając,
aż Leigh podejdzie do telefonu, i osłupiałe zdumienie, jakie bez
wątpienia opanowywało go za każdym razem, kiedy przypomniał
sobie, że oto chce umówić się nie z jakąś tam dziewczyną, ale z
najładniejszą w całej szkole! - Wreszcie podeszła - ciągnął
Arnie. - Powiedziała "halo?", a ja po prostu nie byłem w stanie
nic wykrztusić. Próbowałem, ale nic mi nie wyszło. Wtedy ona
zapytała: "Halo, kto mówi?", jakby podejrzewała, że to jakiś żart
albo coś w tym rodzaju, a ja pomyślałem: to śmieszne. Jeżeli mogę
rozmawiać z nią na korytarzu, to mogę również rozmawiać z nią
przez ten cholerny telefon. Najwyżej się nie zgodzi, ale przecież
nie zastrzeli mnie za to, że chciałem umówić się z nią na randkę.
Powiedziałem więc: cześć, tu Arnie Cunningham, a ona na to
"cześć", i bla-bla-bla, paplanie o niczym, a potem nagle
uświadomiłem sobie, że nawet nie wiem, dokąd mógłbym ją zaprosić,
a kończą nam się tematy do rozmowy i ona lada chwila odłoży
słuchawkę. Zapytałem więc o pierwszą rzecz, jaka przyszła mi do
głowy, to znaczy, czy nie chciałaby pojechać ze mną na sobotni
mecz. Powiedziała, że z przyjemnością, tak zupełnie po prostu i
naturalnie, jakby cały czas czekała, kiedy wreszcie jej to
zaproponuję, wiesz? - Chyba rzeczywiście tak było.
- Całkiem możliwe - przyznał Arnie po chwili zastanowienia.
Zabrzęczał dzwonek oznajmiając, że do początku piątej lekcji
zostało jeszcze pięć minut. Wstaliśmy z ławki. Ćwiczące
dziewczęta zbiegły z boiska; spódniczki apetycznie podskakiwały
im nad udami. Zeszliśmy z trybuny, wyrzuciliśmy puste torebki do
jednego z pojemników na śmieci pomalowanych na pomarańczowo i
czarno - barwy naszej szkoły - i ruszyliśmy z powrotem do
budynku. Arnie wciąż się uśmiechał przypominając sobie, jak to
było za pierwszym razem z Leigh. - Ten pomysł z meczem to była
czysta desperacja z mojej strony. - Piękne dzięki - odparłem. -
Więc po to w każdą sobotę mało nie wypluwam płuc? - Wiesz, co mam
na myśli. Potem, kiedy się zgodziła, przyszła mi do głowy
straszna myśl i zaraz zadzwoniłem do ciebie. Pamiętasz?
Pamiętałem. Zadzwonił z pytaniem, czy najbliższy mecz gramy na
własnym boisku, i był wręcz zdruzgotany, kiedy dowiedział się,
że wyjeżdżamy do Hidden Hills. - Tak więc zadurzyłem się w
najładniejszej dziewczynie w szkole, umówiłem się z nią na
randkę, a potem okazało się, że mecz jest na wyjeździe, a mój wóz
stoi rozbabrany w garażu Willa. - Mogliście pojechać autobusem.
- Wtedy o tym nie wiedziałem. Zwykle wszystkie miejsca były
zarezerwowane już tydzień wcześniej. Nie przypuszczałem, że jak
tylko zaczniecie przegrywać, tylu ludzi zrezygnuje z wyjazdów na
mecze. - Nie przypominaj mi o tym - poprosiłem.
- Poszedłem więc do Willa. Wiedziałem, że Christine da sobie
radę, choć nie została oficjalnie dopuszczona do ruchu. Ale ja
byłem naprawdę zdesperowany. Jak bardzo? - zapytałem bezgłośnie,
czując, że ogarnia mnie nagły chłód. - Potraktował mnie bardzo
dobrze. Powiedział, że doskonale rozumie moją sytuację i że
jeśli... - Umilkł i zastanawiał się przez chwilę, po czym
dokończył niezręcznie: - I tak właśnie wygląda historia tej
wspaniałej randki. "I że jeśli"...
Ale to nie była moja sprawa.
"Bądź jego oczami" - poprosił mnie ojciec.
Ale to naprawdę nie była moja sprawa.
Szliśmy teraz przez teren palarni, całkowicie opustoszały, jeśli
nie liczyć trzech chłopców i dwóch dziewcząt kończących
pośpiesznie skręta. Do moich nozdrzy doleciał magiczny zapach
marihuany, przypominający nieco woń tlących się powoli jesiennych
liści. - Widziałeś gdzieś Buddy'ego Reppertona? - zapytałem.
- Nie, i wcale tego nie żałuję. A ty?
Mignął mi kiedyś na stacji benzynowej Vandenberga przy szosie
numer 22 w Monroeville. Stacja należała do ojca Dona Vandenberga
i od arabskiego embarga z roku 1973 wciąż balansowała na krawędzi
bankructwa. Buddy nie zauważył mnie, bo tylko tamtędy
przejeżdżałem. - Tak, ale z nim nie rozmawiałem.
- Myślisz, że on w ogóle umie mówić? - zapytał Arnie z niezwykłą
dla niego pogardą. - Cholerny zasraniec. Aż drgnąłem; znowu to
słowo. Zawahałem się przez chwilę, ale potem machnąłem ręką i
zapytałem go wprost, skąd się u niego wzięło. Spojrzał na mnie
z namysłem, Rozległ się drugi dzwonek. Wszystko wskazywało na to,
że spóźnimy się na lekcję, ale w tej chwili nic mnie to nie
obchodziło. - Pamiętasz dzień, kiedy kupiłem samochód? Nie ten,
w którym zostawiłem zadatek, ale ten, kiedy go kupiłem? - Jasne.
- Ty zostałeś na zewnątrz, a ja wszedłem z LeBayem do domu.
Zaprowadził mnie do maleńkiej kuchni i usiedliśmy przy stole
nakrytym serwetą w czerwono-białą kratę. Zaproponował mi piwo,
a ja pomyślałem, że będzie lepiej, jeśli je przyjmę. Naprawdę
zależało mi na samochodzie i nie chciałem go urazić. Wypiliśmy
więc po piwie, a on wygłosił długą, gniewną... jak to się nazywa?
Aha, tyradę. O tym, jak to wszyscy zasrańcy spiskują przeciwko
niemu. To jego słowo, Dennis. Zasrańcy. Powiedział, że właśnie
przez nich musi sprzedać swój samochód. - Jak to?
- Myślałem, że chodzi mu o to, że jest już za stary, by
prowadzić, ale on tak tego nie widział. Wszystkiemu byli winni
oni, zasrańcy. To zasrańcy kazali mu co dwa lata zdawać egzamin
i co rok zgłaszać się na badanie oczu. Najbardziej bał się
właśnie badania wzroku. Skarżył się, że nie chcą, by jeździł
swoim wozem, i dlatego rzucili w niego kamieniem. Rozumiałem to
wszystko, ale nie byłem w stanie zrozumieć dlaczego... - Arnie
zatrzymał się w drzwiach, nie przejmując się zupełnie tym, że
spóźnimy się na lekcję. Wbił dłonie w tylne kieszenie spodni i
zmarszczył brwi. - Nie byłem w stanie zrozumieć, dlaczego
pozwolił Christine popaść w taką ruinę. Cały czas mówił o niej
tak, jakby ją naprawdę kochał - wiem, twoim zdaniem robił to po
to, żeby zachęcić mnie do kupna, ale to nieprawda - jednak pod
sam koniec, kiedy już liczył pieniądze, warknął: "Pieprzony wóz!
Nie mam pojęcia, dlaczego tak ci na nim zależy, chłopcze. To
trefna karta". Powiedziałem coś w tym sensie, że chyba uda mi się
go wyremontować, a on na to: "Jasne, jeśli ci pozwolą zasrańcy".
Weszliśmy do budynku. Minął nas śpieszący się dokądś pan
Leheureux, nauczyciel francuskiego. - Spóźniliście się, chłopcy -
 powiedział skrzypiącym głosem, który zawsze kojarzył mi się z
Królikiem z "Alicji w krainie czarów". Ruszyliśmy żwawszym
krokiem, lecz zwolniliśmy natychmiast, jak tylko zniknął nam z
oczu. - Kiedy dobrał się do mnie Buddy Repperton, cholernie się
przestraszyłem - kontynuował Arnie. - Szczerze mówiąc, o mało nie
zlałem się w gacie. Użyłem tego słowa zupełnie odruchowo, nie
myśląc o tym. Akurat w przypadku Reppertona wydaje się zupełnie
na miejscu, nie uważasz? - Tak.
- Muszę już iść - oświadczył Arnie. - Najpierw rachunek
różniczkowy, potem warsztaty, choć wydaje mi się, że przez te
ostatnie dwa miesiące przy Christine przerobiłem już cały program
szkoły średniej. Popędził przed siebie, ja zaś stałem nieruchomo
jeszcze przez co najmniej minutę, spoglądając w ślad za nim.
Przypuszczałem, że uda mi się wśliznąć niepostrzeżenie na zajęcia
z panną Rach-ciach, jak to robiłem wielokrotnie wcześniej. Poza
tym zdążyłem już się zorientować, że uczniom ostatnich klas
uchodzi płazem wiele przewinień. Stałem więc, usiłując pozbyć się
uczucia strachu, które chyba po raz ostatni było takie
niekonkretne i nie sprecyzowane. Coś działo się nie tak, jak
powinno, coś było nie na swoim miejscu. Zrobiło mi się zimno i
nie mogły temu zaradzić ciepłe promienie październikowego słońca
wpadające przez okna do wnętrza budynku. Na razie jeszcze
wszystko wyglądało normalnie, ale czułem, że lada chwila może się
zmienić. Usiłowałem wziąć się w garść, starałem się wmówić sobie,
że źródłem tego chłodu są jedynie obawy dotyczące mojej
przyszłości i że z nią właśnie są związane zmiany, których
nadejście wyczuwałem. Być może miałem częściowo rację, ale nie
do końca. "Pieprzony wóz! Nie mam pojęcia, dlaczego tak ci na nim
zależy, chłopcze. To trefna karta". Zobaczyłem pana Leheureux
wracającego z sekretariatu i ruszyłem do klasy.

Uważam, że każdy ma w głowie coś w rodzaju spychacza, który można
uruchomić w chwilach wielkiego stresu i zepchnąć do głębokich
rowów wykopanych na dnie świadomości wszystko, co jest jego
przyczyną. Pozbyć się tego. Zakopać. Tyle tylko, że te rowy
sięgają do podświadomości i czasem, w snach, pogrzebane koszmary
ożywają i zaczynają się poruszać. Tej nocy znowu śniła mi się
Christine. Tym razem za kierownicą siedział Arnie, obok niego zaś
kiwało się dotknięte zaawansowanym rozkładem ciało LeBaya.
Samochód wystrzelił z rykiem silnika z garażu, świdrując mnie
okrutnym spojrzeniem zapalonych reflektorów. Obudziłem się z
poduszką przyciśniętą do ust, starając się stłumić przeraźliwy
krzyk.


19. WYPADEK

Dawaj, chłopie, jeszcze raz!
Uważaj, koleś, bo cię przymkną.

The Beach Boys

To był ostatni raz przed Świętem Dziękczynienia, kiedy
rozmawiałem z Arniem - to znaczy, kiedy naprawdę z nim
rozmawiałem, gdyż w następną sobotę uległem wypadkowi. Graliśmy
wtedy ponownie z Niedźwiedziami z Ridge Rock i tym razem
doznaliśmy porażki w nieprawdopodobnie wysokim stosunku 3:46. Nie
dane mi było jednak wziąć udziału w końcowej części meczu. Mniej
więcej w połowie trzeciego kwadransa dostałem podanie na wolne
pole i właśnie nabierałem prędkości, kiedy wpadło na mnie
jednocześnie trzech obrońców Niedźwiedzi. Poczułem paskudny ból,
przed oczami błysnęło mi oślepiające światło, jakbym znalazł się
w centrum atomowego wybuchu, a potem nastała całkowita ciemność.
Trwała dość długo, choć ja wcale tego tak nie odczuwałem. Byłem
nieprzytomny około pięćdziesięciu godzin, a kiedy ocknąłem się
późnym popołudniem w poniedziałek dwudziestego trzeciego
października, znajdowałem się w Szpitalu Miejskim w Libertyville.
Byli przy mnie mama i tata, a także Elaine, blada i zmęczona.
Miała podkrążone oczy, co w jakiś absurdalny sposób ogromnie mnie
wzruszyło; wiec jednak płakała z mego powodu pomimo wszystkich
świństw, jakie jej robiłem, mimo łaskotek i złośliwości, mimo że
gdy miała dwanaście lat, podarowałem jej dwie torebki wypełnione
silikonem, widząc, jak od paru dni ubiera się w najbardziej
obcisłe bluzki i stoi godzinami przed lustrem, przyglądając się
swoim zarysowującym się właśnie piersiom. Okropnie się wtedy
rozpłakała, a mama była na mnie wściekła przez prawie dwa
tygodnie. Kiedy odzyskałem przytomność, Arniego nie było przy
mnie, lecz wkrótce się pojawił; wraz z Leigh siedzieli w
poczekalni. Wieczorem przyjechali wujostwo z Alabany, przez
pozostałą zaś część tygodnia przyjmowałem nie kończącą się paradę
rodziny i przyjaciół - zjawiła się nawet cała drużyna z trenerem
Pufferem, który wyglądał tak, jakby nagle postarzał się o
dwadzieścia lat. Przypuszczam, iż przekonał się, że zdarzają się
gorsze rzeczy niż zły sezon. Właśnie on przekazał mi wiadomość,
że już nigdy nie będę mógł grać w futbol. Sądząc z wyrazu
ponurego napięcia, jaki malował się na jego twarzy, nie wiem,
czego się spodziewał - że może wybuchnę płaczem albo dostanę
ataku histerii. Nic takiego jednak nie nastąpiło; byłem
zadowolony, że żyję i że być może kiedyś znowu będę mógł chodzić.
Gdybym zderzył się z jednym zawodnikiem, najprawdopodobniej
odbiłbym się i wrócił po więcej, ale ludzkie ciało nie zostało
skonstruowane z myślą o tym, że będzie musiało znosić potężne
uderzenia z trzech stron naraz. Miałem złamane obie nogi, w tym
lewą w dwóch miejscach, wywichniętą prawą rękę i paskudną
szarpaną ranę przedramienia, ale to wszystko była bułka z masłem,
gdyż doznałem także uszkodzeń czaszki i czegoś, co zajmujący się
mną lekarz określił jako "poważne obrażenia dolnego odcinka
kręgosłupa", a co chyba oznaczało, że zaledwie kilka milimetrów
dzieliło mnie od tego, by zostać sparaliżowanym od pasa w dół na
resztę życia. Przyjmowałem mnóstwo gości, dostawałem masę kwiatów
i wiele kartek z życzeniami powrotu do zdrowia. Było to nawet
dość przyjemne - zupełnie jakbym zmartwychwstał i brał udział w
przyjęciu na swoją cześć. Oznaczało to jednak również mnóstwo
bólu i wiele nie przespanych nocy. Miałem na wyciągu rękę i obie
nogi - wszystko swędziało mnie jak diabli, ale nie było jak
podrapać się pod gipsem - oraz ciasny bandaż wokół dolnej części
tułowia. W najbliższej przyszłości czekał mnie długi pobyt w
szpitalu i niezliczone podróże na wózku do komnaty tortur znanej
pod niewinną nazwą sali rehabilitacyjnej. Aha, i jeszcze jedno:
miałem mnóstwo czasu.
Czytałem gazety, wypytywałem o wszystko odwiedzających, a w miarę
rozwoju wydarzeń, kiedy coraz częściej traciłem kontrolę nad
moimi podejrzeniami, zadawałem sobie pytanie o stan mego umysłu.
Przeleżałem w szpitalu aż do Bożego Narodzenia; kiedy wróciłem
do domu, moje podejrzenia przybrały już konkretną formę. Coraz
trudniej  przychodziło  mi je ignorować,  tym  bardziej  iż
miałem całkowitą pewność, że jestem przy zdrowych zmysłach.
Byłoby mi chyba lżej, gdybym nie miał tej pewności, ale i tak nie
zmieniłoby to w niczym faktu, że potwornie się bałem i byłem
prawie zakochany w dziewczynie mego najlepszego przyjaciela.
Miałem wiele czasu na myślenie... zbyt wiele.
Dość czasu, by obrzucać się niezliczonymi wyzwiskami za to, co
czułem do Leigh. Dość czasu, by wpatrywać się w sufit i żałować,
że kiedykolwiek usłyszałem o Arniem Cunninghamie... o Leigh Cabot
i o Christine.


CZĘŚĆ II
ARNIE - PIOSENKI O MIŁOŚCI


20. DRUGIE NIEPOROZUMIENIE

Podszedł do mnie handlarz i rzekł:
,,Zostaw mi swojego forda,
A ja dam ci w zamian gablotę -
Prawdziwego pożeracza szos!
Powiedz mi tylko, co dokładnie chcesz,
I podpisz się o, tu,
A ja przyprowadzę ci wóz
Najdalej za godzinę".
Będę miał nową maszynę
I ruszę przed siebie prostą drogą,
Nie troszcząc się o starego,
Rozklekotanego forda.

Chuck Berry

Należący do Arniego Cunninghama plymouth rocznik 58 został
dopuszczony do ruchu po południu pierwszego listopada 1978 roku.
Arnie zwieńczył dzieło - rozpoczęte właściwie już tego pierwszego
wieczoru, kiedy wraz z Dennisem Guilderem wymienił
przedziurawioną oponę - uiszczając opłatę manipulacyjną w
wysokości 8,50 $, podatek drogowy w wysokości 2,00 $
(uprawniający go między innymi do bezpłatnego parkowania w
centrum Libertyville) oraz opłatę rejestracyjną w wysokości 15,00
$. W Biurze Ruchu Drogowego w Monroeville otrzymał tablice
rejestracyjne stanu Pensylwania HY-6241-J. Wrócił z biura do
garażu samochodem pożyczonym od Willa Darnella, przesiadł się za
kierownicę Christine i pojechał do domu. Mniej więcej godzinę
później jego rodzice wrócili razem z Uniwersytetu Horlicks.
Kłótnia wybuchła niemal natychmiast. - Widzieliście? - Arnie
skierował pytanie do nich obojga, ale chyba odrobinę bardziej do
ojca. - Zarejestrowałem go dziś po południu. Był dumny i miał ku
temu wszelkie powody. Christine, świeżo umyta i nawoskowana,
lśniła w promieniach popołudniowego jesiennego słońca. Na
karoserii wciąż można było dostrzec wiele śladów rdzy, ale i tak
wyglądała tysiąc razy lepiej niż w dniu, kiedy Arnie ją kupił.
Maska, błotniki i tylne siedzenie były zupełnie nowe, wnętrze
czyste i wypucowane, szkło i chromowane części błyszczące. - Tak,
nawet... - zaczął Michael.
- Oczywiście, że go widzieliśmy! - parsknęła Regina. Przyrządzała
sobie drinka, poruszając wściekle mieszadełkiem. - Mało w niego
nie wjechaliśmy. Nie chcę, żeby tutaj stał. Podjazd wygląda jak
skład starych samochodów. - Ależ, mamo! - wykrzyknął ze
zdumieniem i oburzeniem Arnie. Spojrzał na Michaela, lecz ten
także zajął się przyrządzaniem drinka; widocznie doszedł do
wniosku, że będzie go potrzebował. - Właśnie że tak - oświadczyła
Regina Cunningham. Była nieco bledsza niż zazwyczaj, a róż,
którym przypudrowała sobie policzki, wyglądał niemal jak makijaż
clowna. Wypiła jednym haustem połowę zawartości szklanki i
skrzywiła się jak po przełknięciu gorzkiego lekarstwa. -
Odprowadź go tam, gdzie był. Nie chcę, żeby stał przed naszym
domem i nie pozwolę na to. To moja ostateczna decyzja, Arnie -
Odprowadzić go?! - wykrzyknął już nie tylko dotknięty, ale i
zagniewany Arnie. - Dobre sobie! To mnie kosztuje dwadzieścia
baksów tygodniowo! - To cię kosztuje znacznie więcej - poprawiła
go Regina. Dokończyła drinka, odstawiła szklankę i spojrzała na
niego. - Kilka dni temu sprawdziłam stan twojego konta... Arnie
wybałuszył na nią oczy.
- Co takiego?
Jego matka zarumieniła się nieco, ale nie odwróciła wzroku.
Michael stał w drzwiach salonu, przenosząc nieszczęśliwe
spojrzenie z żony na syna. - Chciałam wiedzieć, ile pieniędzy
wydajesz na ten przeklęty samochód. Czy to takie dziwne? W
przyszłym roku masz iść na studia, a z tego, co wiem, w
Pensylwanii trzeba za to płacić. - W związku z tym po prostu
poszłaś do mojego pokoju i szperałaś tam tak długo, aż znalazłaś
książeczkę czekową, tak? - Jego szare oczy płonęły gniewem. -
Może przy okazji szukałaś też marihuany. Albo świerszczyków. Albo
zaschniętej spermy na prześcieradle. Regina otworzyła usta. Być
może spodziewała się wyrzutów i wybuchu gniewu, ale nie takiej
totalnej, szaleńczej wściekłości. - Arnie! - ryknął Michael.
- A czemu nie?! - odkrzyknął. - Myślałem, że to moja prawa. Bóg
świadkiem, że cały czas oboje mi to powtarzaliście! - Jestem
bardzo zawiedziona, że odbierasz to w taki sposób, Arnoldzie -
oświadczyła Regina. - Zawiedziona i rozczarowana. Zachowujesz się
jak... - Tylko mi nie mów, jak się zachowuję! A jak myślisz, co
teraz czuję? Przez dwa i pół miesiąca urabiam ręce po łokcie,
żeby tylko mój wóz przeszedł badanie techniczne, a kiedy wreszcie
przyjeżdżam nim do domu, pierwsze, co słyszę, to żebym zabrał go
z podjazdu! Uważasz, że powinienem być szczęśliwy? - Na pewno nie
powinieneś mówić do matki takim tonem - odezwał się Michael. Mimo
to można było odnieść wrażenie, że niezdarnie stara się go
pocieszyć. - Ani używać takich słów. Regina podała mężowi swoją
szklankę.
- Zrób mi jeszcze jednego drinka. W spiżarni jest cała butelka
ginu. - Tato, zostań tutaj - poprosił Arnie. - Skończmy z tą
sprawą. Michael Cunningham spojrzał na żonę, potem na syna,
wreszcie z powrotem na żonę. I tu, i tam napotkał kamienne
ściany. Ściskając w ręku szklankę chyłkiem umknął do kuchni.
Regina utkwiła ciężki wzrok w swoim synu. Wrzód rósł od wakacji;
chyba zorientowała się, że to jej ostatnia szansa, aby go
ostatecznie usunąć. - Jeszcze w lipcu miałeś na koncie prawie
cztery tysiące dolarów. Mniej więcej trzy czwarte tej sumy
zarobiłeś sam, a reszta... - Widzę, że naprawdę trzymałaś rękę
na pulsie - przerwał jej Arnie. Usiadł, wpatrując się cały czas
w matkę. Kiedy ponownie się odezwał, jego głos świadczył o pełnym
odrazy zdziwieniu. - Mamo, dlaczego po prostu nie zabierzesz tej
przeklętej forsy i nie wpłacisz jej na swoje konto? - Dlatego że,
przynajmniej do niedawna, zdawałeś się rozumieć, na co są
przeznaczone te pieniądze. Jednak przez kilka ostatnich miesięcy
wszystko było podporządkowane samochodowi, a teraz dziewczynie.
Zupełnie jakbyś oszalał na punkcie jednego i drugiego. - Piękne
dzięki. Zawsze miło jest usłyszeć obiektywną, życzliwą opinię o
swoim życiu. - Jeszcze w lipcu miałeś prawie cztery tysiące
dolarów. Na swoją edukację, Arnie. Na edukację. Teraz masz
niewiele ponad dwa tysiące osiemset. Możesz mówić, co chcesz, o
węszeniu i szpiegowaniu - choć przyznam, że przykro mi tego
słuchać - ale to prawda. W ciągu dwóch miesięcy wydałeś tysiąc
dwieście dolarów. Może właśnie dlatego nie chcę oglądać twojego
samochodu. Chyba powinieneś to zrozumieć. Dla mnie on wygląda
jak... - Posłuchaj...
- ...wielki dolarowy banknot odlatujący gdzieś daleko.
- Mogę ci coś powiedzieć?
- Nie, nie wydaje mi się - odparła stanowczo. - Naprawdę nie
wydaje mi się. Michael wrócił ze szklanką napełnioną do połowy
ginem. Podszedł do barku, dolał toniku i podał drinka żonie.
Regina napiła się z tym samym cierpkim wyrazem twarzy co
poprzednio. Arnie nadal siedział w fotelu przy telewizorze,
przyglądając się jej z namysłem. - Uczysz na uniwersytecie? -
zapytał. - Uczysz na uniwersytecie i postępujesz właśnie w taki
sposób? "Powiedziałam wam wszystko, więc teraz zamknijcie gęby
na kłódki". Świetnie. Współczuję twoim studentom. - Uważaj, co
mówisz, Arnie - ostrzegła go, mierząc w niego palcem. - Uważaj,
co mówisz. - Więc mogę ci coś powiedzieć czy nie?
- Mów, ale to i tak niczego nie zmieni.
Michael chrząknął nieśmiało.
- Reg, wydaje mi się, że Arnie ma rację. To nie jest
konstruktywne podejście... Odwróciła się błyskawicznie do niego.
- Ani słowa! - prychnęła jak kotka.
Michael drgnął nerwowo i umilkł.
- Po pierwsze - zaczął Arnie - jeśli poświęcilibyście trochę
uwagi i przyjrzeli się dokładniej mojej książeczce czekowej,
zauważylibyście, że najniższy stan konta, to znaczy dwa tysiące
dwieście dolarów, osiągnąłem na początku września. Musiałem wtedy
kupić dla Christine całe przednie zawieszenie. - Mówisz o tym
tak, jakbyś był z tego dumny! - powiedziała gniewnie Regina.
Wytrzymał bez drgnięcia powieki jej spojrzenie.
- Bo jestem. Wymieniłem je zupełnie sam, bez niczyjej pomocy. I
dobrze mi to wyszło. Na pewno nie potrafilibyście... - jego głos
dziwnie zadrżał, lecz zaraz odzyskał normalne brzmienie - nie
potrafilibyście odróżnić go od oryginalnego. Chodzi mi jednak o
to, że od tamtej chwili stan oszczędności wzrósł o sześćset
dolarów. Dlatego, że Willowi Darnellowi spodobało się to, jak
pracuję, i przyjął mnie do siebie. Jeżeli co dwa miesiące będę
odkładał sześćset dolarów - a może uda mi się zaoszczędzić trochę
więcej, jeśli zacznie wysyłać mnie do Albany po używane samochody
- pod koniec roku szkolnego będę miał na koncie cztery tysiące
sześćset dolarów. A jeśli w następne wakacje zgodzę się na pracę
w pełnym wymiarze godzin, zacznę studia z siedmioma tysiącami
dolarów. Wszystko dzięki samochodowi, którego tak bardzo
nienawidzicie. - Niewiele ci to pomoże, jeśli nie uda ci się
dostać na dobrą uczelnię - odparła Regina zmieniając zręcznie
temat rozmowy, jak to czyniła w trakcie posiedzeń rady wydziału
zawsze, kiedy ktoś ośmielił się zakwestionować jej opinie... co
jednak nie zdarzało się zbyt często. Nigdy nie ustępowała w
spornych kwestiach, tylko przechodziła do innego zagadnienia. -
Masz coraz gorsze oceny. - Nie o tyle gorsze, żeby to miało
jakieś znaczenie.
- Co chcesz przez to powiedzieć? Ostatnio dostałeś dwóję z
rachunku różniczkowego! Tydzień temu przysłano nam ze szkoły
czerwoną kartkę. Czerwone kartki, zwane przez młodzież
"ostrzegawkami", otrzymywali w połowie semestru rodzice tych
uczniów, których średnia ocen z danego przedmiotu spadła poniżej
75 procent średniej dla całej szkoły. - To przez jeden jedyny
sprawdzian - wyjaśnił spokojnie Arnie. - Pan Fenderson robi w
czasie semestru tak mało sprawdzianów, że w połowie można mieć
czerwoną kartkę, bo nie zrozumiało się jednego tematu, a na
koniec i tak dostać piątkę. Powiedziałbym wam o tym wcześniej,
gdybyście tylko mnie zapytali, ale nie zrobiliście tego. Poza tym
to dopiero moja trzecia czerwona kartka od początku szkoły
średniej. Średnią mam w dalszym ciągu około 93 procent, a sami
wiecie, że to bardzo dobry wynik... - Obniży się! - wykrzyknęła
piskliwym głosem Regina i postąpiła krok w jego stronę. - Masz
obsesję na punkcie tego przeklętego samochodu! Zacząłeś spotykać
się z dziewczyną - znakomicie, bardzo się cieszę! Ale jeśli
chodzi o samochód, to masz kompletnego bzika! Nawet Dennis mówi,
że... Arnie poderwał się z fotela tak gwałtownie, że cofnęła się
odruchowo, oszołomiona, przynajmniej chwilowo, jego gniewem. -
Nie mieszajcie do tego Dennisa - wycedził lodowatym tonem. - To
sprawa wyłącznie między nami. - W porządku - zgodziła się,
ponownie zmieniając temat. - Prawda wygląda w ten sposób, że
będziesz miał coraz gorsze oceny. Ja wiem o tym, twój ojciec wie
o tym, a ta czerwona kartka od matematyka stanowi najlepsze
potwierdzenie. Arnie uśmiechnął się lekceważąco.
- Zaproponuję wam coś - powiedział. - Pozwólcie mi zatrzymać
samochód do końca semestru. Jeśli dostanę choć jedną tróję,
sprzedam go Darnellowi. Na pewno go kupi. Wie, że teraz, kiedy
go wyremontowałem, będzie mógł wziąć za niego sporo forsy. Takie
rzeczy rosną w cenie. - Zastanowił się przez chwilę. - Pójdę wam
jeszcze bardziej na rękę: jeśli nie znajdę się na liście
wyróżnionych, też się go pozbędę. To znaczy, że z rachunku
różniczkowego muszę mieć na koniec semestru piątkę. Co wy na to?
- Nie! - odparła natychmiast Regina, rzucając ostrzegawcze
spojrzenie mężowi: "Nie wtrącaj się"! Michael, który już otwierał
usta, by coś powiedzieć, zamknął je raptownie. - Czemu nie? -
zapytał Arnie ze zwodniczym spokojem.
- Dlatego że to zwykła sztuczka i ty doskonale o tym wiesz! -
wrzasnęła Regina przestając panować nad wściekłością. - Nie mam
zamiaru stać tutaj dłużej i wysłuchiwać od ciebie tych
bezczelności! Ja... Ja zmieniałam ci brudne pieluchy!
Powiedziałam ci już i powtarzam jeszcze raz: zabierz go stąd,
pojedź nim, dokądkolwiek chcesz, ale nie zmuszaj nas, żebyśmy na
niego patrzyli! To wszystko! - A co ty o tym myślisz, tato? -
zapytał Arnie przenosząc spojrzenie na Michaela. Jego ojciec
otworzył usta, żeby odpowiedzieć, ale nie zdążył. - On myśli to
samo co ja! - warknęła Regina.
Arnie obejrzał się na nią. Dwie pary oczu o tym samym odcieniu
szarości spoglądały przez chwilę na siebie. - Nic, co mówię, nie
ma żadnego znaczenia, prawda?
- Myślę, że powiedziałeś już wystar...
Chciała się odwrócić, lecz Arnie chwycił ją mocno za rękę powyżej
łokcia. - Najmniejszego znaczenia, zgadza się? Dlatego że jak już
coś sobie wbijesz do głowy, to przestajesz cokolwiek widzieć,
przestajesz słyszeć, przestajesz nawet myśleć! - Arnie, przestań!
- krzyknął Michael.
Regina i Arnie mierzyli się lodowatymi spojrzeniami.
- Powiem ci, dlaczego nie chcesz na niego patrzeć - odezwał się
po chwili tym samym pozornie spokojnym głosem. - Nie chodzi o
pieniądze, bo dzięki temu samochodowi zetknąłem się z pracą, w
której w przyszłości będę mógł dobrze zarabiać. Doskonale zdajesz
sobie z tego sprawę. Nie chodzi też o moje oceny, bo nie są wcale
gorsze niż do tej pory. Z tego również zdajesz sobie sprawę.
Chodzi o to, że nie możesz znieść myśli o tym, że wyśliznę się
spod twojej kurateli i nie będziesz już trzymała mnie w garści,
tak jak trzymasz swój wydział i jak trzymasz jego! - Wskazał
kciukiem Michaela, sprawiającego równocześnie wrażenie
rozgniewanego, zdumionego i zdesperowanego. Arnie mówił dalej z
wypiekami na twarzy i zaciśniętymi pięściami. - Cały czas
pieprzyłaś o liberalizmie, o wspólnym podejmowaniu przez rodzinę
wszystkich decyzji, o dyskutowaniu problemów i wybieraniu
najlepszych rozwiązań, ale w rzeczywistości to ty zawsze mówiłaś
mi, w co mam się ubrać, to ty dobierałaś mi kolegów, ty wysyłałaś
mnie na wakacje tam, gdzie akurat uznałaś za stosowne, ty mówiłaś
ojcu, kiedy ma sprzedać samochód i kupić następny. Tym razem
trafiłaś na coś, na co nie masz żadnego wpływu i cholernie ci się
to nie podoba, zgadza się? Zdzieliła go w twarz. Odgłos uderzenia
rozległ się w salonie niczym huk pistoletowego wystrzału. Na
zewnątrz zapadł już zmrok i obok domu przemykały niewyraźnie
widoczne samochody z zapalonymi reflektorami. Christine stała na
asfaltowym podjeździe przed domem Cunninghamów tak samo, jak
kiedyś na trawniku przed domem LeBaya, tyle tylko, że teraz
wyglądała bez porównania lepiej - sprawiała wrażenie chłodnej i
wyniosłej, nie mającej nic wspólnego z tą żałosną rodzinną
kłótnią. Możliwe, iż dojrzała w zetknięciu ze światem. Nagle,
całkowicie niespodziewanie, Regina Cunningham wybuchnęła płaczem.
Było to zjawisko równie niespotykane jak deszcz na pustyni. Arnie
widział łzy w oczach matki cztery lub pięć razy w życiu, lecz
nigdy nie był ich przyczyną. Powiedział później Dennisowi, że jej
łzy samą swoją obecnością sprawiały przerażające wrażenie. Poza
tym w grę wchodziło coś jeszcze: okropnie ją postarzyły, jakby
w ciągu zaledwie kilku sekund zamieniła się z kobiety
czterdziestopięcioletniej w sześćdziesięcioletnią. Ostry szary
poblask w jej oczach zmętniał i osłabł, a toczące się po
policzkach łzy żłobiły głębokie bruzdy w makijażu. Sięgnęła
drżącą ręką po stojącą na obramowaniu kominka szklankę; potrąciła
ją czubkami palców i szklanka spadła na podłogę, roztrzaskując
się na kawałki. W pokoju zapadła cisza wypełniona zdumieniem i
niedowierzaniem, że sprawy zaszły aż tak daleko. - Nie chcę, żeby
ten samochód stał w naszym garażu ani przed domem, Arnoldzie -
powiedziała pokonując łzy i słabość. - I tak bym go tu nie
trzymał, mamo - odparł lodowatym tonem. Podszedł do drzwi,
zatrzymał się i spojrzał na nich oboje. - Dziękuję wam, że
okazaliście mi tyle zrozumienia. Bardzo wam dziękuję. Wyszedł.


21. ARNIE I MICHAEL

Odkąd odeszłaś ode mnie, dziewczyno,
Włóczę się wszędzie z ponurą miną,
Ale to wszystko szybko mi minie,
Jak tylko usiądę w swojej maszynie.

Moon Martin

Michael dogonił Arniego w drzwiach domu, zmierzającego wprost ku
Christine. Położył mu dłoń na ramieniu, lecz Arnie strząsnął ją,
grzebiąc w kieszeni w poszukiwaniu kluczyków. - Arnie. Proszę.
Arnie odwrócił się raptownie. Przez chwilę wydawało się, że
uderzy ojca, czyniąc ten wieczór jeszcze bardziej okropnym, lecz
zaraz potem odprężył się nieco i oparł o samochód, głaszcząc go
lewą ręką i zdając się czerpać dzięki temu dodatkową energię. -
W porządku - powiedział. - Czego chcesz?
Ojciec otworzył usta, ale nie bardzo wiedział, jak powinien
zacząć. Na jego twarzy pojawił się wyraz całkowitej bezradności -
 byłby na pewno śmieszny, gdyby nie to, że był taki okropny.
Michael również jakby nagle się postarzał; jego włosy wydawały
się przyprószone siwizną, wokół ust i oczu zaś pokazały się
liczne zmarszczki. - Arnie... - wykrztusił wreszcie z ogromnym
trudem, jakby musiał pokonać jakiś ogromny bezwładny ciężar. -
Tak mi przykro... - Jasne - odparł Arnie. Odwrócił się i otworzył
drzwi od strony kierowcy. Z wnętrza wydobył się przyjemny zapach
starannie utrzymanego samochodu. - Od razu domyśliłem się tego
po sposobie, w jaki stanąłeś po mojej stronie. - Proszę cię -
powtórzył Michael. - Jest mi bardzo ciężko. Dużo ciężej, niż
myślisz. Coś w jego głosie sprawiło, że Arnie ponownie spojrzał
na niego. Ujrzał wpatrzone w siebie zdesperowane, zrozpaczone
oczy. - Nie powiedziałem, że chciałem stanąć po twojej stronie -
 ciągnął Michael. - Rozumiem również jej argumenty. Widzę, jak
doprowadziłeś ją do ostateczności, usiłując za wszelką cenę
postawić na swoim... Arnie roześmiał się chrapliwie.
- Inaczej mówiąc, postąpiłem dokładnie tak jak ona.
- Twoja matka przechodzi przez punkt zwrotny w swoim życiu -
odparł spokojnym tonem Michael. - To dla niej bardzo trudny
okres. Arnie zamrugał szybko powiekami, w pierwszej chwili nie
bardzo zdając sobie sprawę z tego, co usłyszał. Zupełnie jakby
ojciec powiedział coś do niego w narzeczu Papuasów; miało to taki
sam związek z tematem ich rozmowy jak ostatnie wyniki ligi
baseballa. - C-co?
- Punkt zwrotny. Boi się tego, w związku z czym chętnie sięga po
kieliszek, a czasem nawet cierpi. Nie, nie często - dodał szybko,
widząc przerażenie malujące się na twarzy Arniego. - Była u
lekarza i na pewno nic jej nie grozi, ale znajduje się w stanie
wzburzenia emocjonalnego. Jesteś jej jedynym dzieckiem, a ona wie
tylko tyle, że stara się robić wszystko dla twego dobra, bez
względu na cenę. - Chce zawsze postawić na swoim. Zawsze chciała.
To nic nowego. - Nie ma najmniejszej wątpliwości co do tego, że
dobre dla ciebie jest tylko to, co ona uważa za stosowne - odparł
Michael. - Ale na jakiej podstawie przypuszczasz, że ty jesteś
inny? Albo lepszy? Przed chwilą chciałeś jej się dobrać do skóry
i ona o tym doskonale wiedziała, zresztą podobnie jak ja. - Ona
zaczęła...
- Nie, Arnie! Ty to zacząłeś w chwili, kiedy przyprowadziłeś do
domu ten samochód. Przecież wiedziałeś, co ona o nim myśli. Poza
tym ma rację przynajmniej w jednej sprawie: zmieniłeś się.
Zacząłeś zmieniać się tego dnia, kiedy przyszedłeś do domu z
Dennisem i oświadczyłeś, że właśnie kupiłeś samochód. Czy
uważasz, że to nie wywarło na niej żadnego wrażenia? Albo na
mnie? Jak ty byś się czuł, gdybyś dostrzegł u swojego dziecka
cechy charakteru, których istnienia do tej pory nawet nie
podejrzewałeś? - Hej, tato! Chyba trochę przesa...
- Prawie przestaliśmy cię widywać! Albo pracujesz przy swoim
samochodzie, albo wychodzisz gdzieś z Leigh. - Zaczynasz mówić
tak samo jak mama.
Michael niespodziewanie uśmiechnął się, ale był to smutny
uśmiech. - Mylisz się. Mylisz się, jak chyba nigdy w życiu. To
ona mówi tak jak ona i ty mówisz jak ona, ja natomiast mówię jak
facet dowodzący jakimś złożonym z całkowitych kretynów oddziałem
pokojowych sił ONZ, który za chwilę zostanie rozwalony na
kawałki. Arnie jakby odrobinę oklapł; wyciągnął rękę i znowu
pieszczotliwie dotknął karoserii samochodu. - W porządku -
mruknął. - Chyba wiem, o co ci chodzi. Nie rozumiem, dlaczego
pozwalasz jej na to wszystko, ale niech ci będzie. Smutny uśmiech
pozostał na ustach Michaela. Przypominał trochę uśmiech psa,
który w gorący letni dzień przez długi czas bez powodzenia gonił
natrętnego dzięcioła. - Może człowiek przyzwyczaja się do pewnych
rzeczy. A może otrzymuje za to nagrodę, której ty byś nie
zrozumiał, a ja nie potrafiłbym wyjaśnić? Na przykład... Na
przykład to, że ją kocham. Arnie wzruszył ramionami.
- Dobra. I co teraz?
- Wziąłbyś mnie na przejażdżkę?
Spojrzał na ojca najpierw ze zdumieniem, a potem z zadowoleniem.
- Jasne, wskakuj. Gdzie chcesz jechać?
- Na lotnisko.
Arnie uniósł brwi.
- Na lotnisko? Po co?
- Powiem ci po drodze.
- A co z Reginą?
- Twoja matka poszła już do łóżka - odparł Michael, a Arnie
znalazł w sobie jeszcze tyle przyzwoitości, żeby się trochę
zaczerwienić.

Arnie prowadził dobrze i pewnie. Strumienie światła rzucane przez
nowe reflektory Christine wrzynały się głęboko w gęstniejący
mrok. Minęli dom Guilderów, przy znaku stop skręcili w lewo w Elm
Street, pojechali w kierunku John Kennedy Drive, a następnie
I-376 do I-278, by wreszcie skierować się prosto w stronę dworca
lotniczego. Ruch był niewielki. Silnik mruczał cicho przez nową
rurę wydechową. Tablica przyrządów jarzyła się niesamowitą
zielenią. Arnie włączył radio i złapał nadającą na długich falach
stację z Pittsburgha prezentującą wyłącznie stare przeboje. Gene
Chandler śpiewał "The Duke of Earl". - Jedzie jak marzenie -
stwierdził wyraźnie oszołomiony Michael Cunningham. - Dzięki -
odparł Arnie z uśmiechem.
Michael wciągnął głęboko powietrze.
- Pachnie zupełnie jak nowy.
- Bo ma mnóstwo nowych części. Obicia siedzeń kosztowały mnie
osiemdziesiąt baksów. To część tych pieniędzy, o które wściekała
się Regina. Poszedłem do biblioteki, wziąłem mnóstwo książek i
starałem się skopiować wszystko najdokładniej, jak się dało, ale
to nie było takie łatwe, jak to się niektórym wydaje. - Dlaczego?
- Choćby dlatego, że nikt nie uważał plymoutha fury rocznik 1958
za klasyczny wóz, więc mało kto o nim pisał, nawet w najbardziej
specjalistycznych książkach. Zupełnie inna sprawa była z
pontiakiem z tego roku albo z thunderbirdem, z tym, który miał
tylne płetwy w kształcie króliczych uszu. To był ostatni naprawdę
dobry thunderbird, bo potem... - Nie miałem pojęcia, że wiesz aż
tyle o starych samochodach - przerwał mu Michael. - Od jak dawna
interesowałeś się tymi sprawami, Arnie? Wzruszył lekko ramionami,
ignorując pytanie.
- Druga sprawa to zmiany, jakie LeBay kazał wprowadzić w seryjnym
samochodzie - wtedy nie robiono tego modelu w takich kolorach.
Starałem się zrekonstruować go raczej w takiej postaci, jaką on
mu nadał, niż tak, jak zaprojektowali go chłopcy z Detroit.
Musiałem mocno główkować, żeby to mi się udało. - Dlaczego
zależało ci na tym, żeby wóz wyglądał tak jak wtedy, kiedy był
u LeBaya? Ponowne wzruszenie ramion.
- Nie wiem. Po prostu wydawało mi się, że tak będzie lepiej. -
Cóż, w każdym razie odwaliłeś kawał dobrej roboty.
- Dziękuję.
Michael przechylił się na stronę kierowcy, spoglądając na tablicę
przyrządów. - Na co patrzysz? - zapytał odrobinę zbyt ostro
Arnie.
- Niech mnie szlag trafi! - wykrzyknął jego ojciec. - W życiu nie
widziałem czegoś podobnego. - O czym mówisz? - Arnie spojrzał na
przyrządy. - Aha, o liczniku mil. - Przesuwa się do tyłu, prawda?
Istotnie, licznik mil przesuwał się do tyłu; wtedy, wieczorem l
listopada, pokazywał 79 500 z niewielkim hakiem. Michael
zobaczył, jak cyfry w ostatnim okienku oznaczającym dziesiąte
części mili zmieniają się z 2 na l, a potem na 0. Kiedy zamiast
0 pojawiło się 9, stan licznika zmniejszył się o jedną milę.
Michael roześmiał się.
- Przeoczyłeś to, synu.
Arnie uniósł nieco kąciki ust.
- Zgadza się. Will twierdzi, że gdzieś skrzyżowały się linki, ale
chyba nie będę w tym grzebał. To nawet przyjemne widzieć, jak
samochód młodnieje z dnia na dzień. - Czy choć dobrze pokazuje?
- Hę?
- Gdybyś na przykład pojechał z domu na stację kolejową, czy
licznik cofnąłby się dokładnie o pięć mil? - Aha, rozumiem. Nie,
nic z tych rzeczy. Z każdą przejechaną milą cofa się o dwie albo
trzy, czasem nawet o więcej. Prędzej czy później linka pęknie i
wtedy założę nową tak, jak trzeba. Michael, który podczas swojej
kariery kierowcy przeżył dwa lub trzy pęknięcia linki
prędkościomierza, spojrzał na strzałkę w przekonaniu, że ujrzy
charakterystyczne drżenie świadczące o zbliżającej się awarii.
Jednak strzałka trwała w doskonałym bezruchu pokazując nieco
ponad czterdzieści mil na godzinę. Wyglądało na to, że
prędkościomierz jest w porządku i że kłopoty dotyczą wyłącznie
licznika mil. Zresztą, czy Arnie naprawdę przypuszczał, że ta
sama linka obsługuje oba urządzenia? Na pewno nie. Michael
roześmiał się i powiedział:
- Niezwykła sprawa, synu.
- Dlaczego jedziemy na lotnisko? - zapytał Arnie.
- Zafunduję ci na trzydzieści dni miejsce na parkingu. Pięć
dolarów. Taniej niż u Darnella. Będziesz mógł korzystać z
samochodu, kiedy zechcesz, bo na lotnisko dojeżdża autobus. Jest
tam nawet pętla, jeśli się nie mylę. - To najbardziej zwariowany
pomysł, o jakim w życiu słyszałem! - wykrzyknął Arnie, skręcając
gwałtownie w opustoszały podjazd przed pralnią chemiczną i
zatrzymując samochód. - Mam tłuc się dwadzieścia mil autobusem,
kiedy przyjdzie mi ochota pojechać gdzieś moim wozem? Przecież
to coś jak z "Paragrafu 22"! Nie ma mowy! Otwierał już usta, by
powiedzieć coś jeszcze, kiedy nagle poczuł na karku ciężką dłoń.
- Posłuchaj mnie - warknął Michael. - Jestem twoim ojcem, więc
lepiej mnie posłuchaj. Matka miała rację, Arnie. W ciągu
ostatnich kilku miesięcy stałeś się zupełnie nierozsądny, a nawet
bardziej niż nierozsądny. Po prostu zdziwaczałeś, i tyle. - Puść
mnie! - stęknął Arnie, usiłując uwolnić się z uchwytu. Michael
nie cofnął ręki, ale nieco zmniejszył nacisk.
- Wyjaśnię ci to dokładniej - powiedział. - Rzeczywiście,
lotnisko jest daleko od domu, ale dojedziesz tam za te same
dwadzieścia pięć centów, które kosztuje cię podróż do Darnella.
Jasne, że mógłbyś znaleźć bliżej jakiś płatny parking, ale w
mieście zdarza się więcej włamań do samochodów i kradzieży niż
na peryferiach. W porównaniu z tym lotnisko wydaje się zupełnie
bezpieczne. - Żaden płatny parking nie jest bezpieczny.
- Ale ten akurat jest tańszy od śródmiejskich i znacznie tańszy
od Garażu Darnella. - To nie jest istotne i doskonale o tym
wiesz!
- Być może masz rację - odparł Michael. - Ale to wcale nie
oznacza, że ty wiesz, co naprawdę jest istotne. - W takim razie
może mi powiesz?
- Dobrze, powiem. - Michael umilkł na chwilę, wpatrując się w
syna nieruchomym spojrzeniem. Kiedy odezwał się ponownie, jego
głos był cichy i melodyjny, przypominający dźwięki muzyki
dobiegającej z magnetofonu. - Oprócz tego, że najwyraźniej
straciłeś poczucie rzeczywistości, utraciłeś także umiejętność
perspektywicznego myślenia. Masz prawie osiemnaście lat i
chodzisz do ostatniej klasy szkoły średniej. Odnoszę wrażenie,
iż zrezygnowałeś ze studiów w Horlicks. Przeglądałem ankiety
uniwersyteckie, które przyniosłeś do domu, ale... - Nie, nie będę
studiował w Horlicks - przerwał mu Arnie. Był teraz znacznie
bardziej opanowany. - Nie po tym wszystkim. Nawet nie wyobrażasz
sobie, jak bardzo chcę się stąd wyrwać. A może jednak? - Owszem,
wyobrażam sobie. Niewykluczone, że to będzie najlepsze
rozwiązanie. Na pewno lepsze niż ciągłe utarczki między tobą i
matką. Proszę cię tylko o to, żebyś na razie jej o tym nie mówił.
Zaczekaj do czasu, kiedy będziesz składał dokumenty. Arnie
wzruszył niezobowiązująco ramionami.
- Zabierzesz ze sobą samochód, oczywiście o ile będzie jeszcze
wtedy działał... - Na pewno będzie.
- ...i o ile trafisz na uczelnię, gdzie studenci pierwszego roku
mogą trzymać na terenie miasteczka akademickiego swoje prywatne
samochody. Arnie spojrzał ze zdumieniem na ojca. Gniew zniknął
bez śladu, jego miejsce zaś zajęła niepewność. Tej ewentualności
nie brał do tej pory pod uwagę. - Na pewno nie pójdę tam, gdzie
nie wolno mi będzie mieć własnego wozu - odparł tonem łagodnej
perswazji, charakterystycznym dla nauczycieli uczących w szkołach
dla dzieci niedorozwiniętych umysłowo. - Widzisz? - zapytał
Michael. - Matka ma rację. Dokonywanie wyboru uczelni według
kryterium polityki jej władz w odniesieniu do samochodów
studentów jest całkowicie irracjonalne. Ten wóz stał się twoją
obsesją. - I tak nie oczekiwałem, że mnie zrozumiesz.
Michael na sekundę zacisnął mocno usta.
- Tak czy inaczej, co znaczy mała przejażdżka autobusem na
lotnisko po samochód, jeżeli chcesz pojechać gdzieś z Leigh?
Oczywiście, że jest to pewna niedogodność, ale w gruncie rzeczy
niezbyt wielka. Po pierwsze oznacza to, że będziesz korzystał z
wozu tylko wtedy, kiedy naprawdę uznasz to za nieodzowne, dzięki
czemu zaoszczędzisz sporo pieniędzy na paliwie. Po drugie twoja
matka uzna zniknięcie samochodu sprzed domu za swoje małe
zwycięstwo. - Na twarzy Michaela znowu pojawił się ten sam smutny
uśmiech. - Obaj wiemy, że w gruncie rzeczy nie chodzi jej o
pieniądze. Dla niej to twój pierwszy świadomy krok wiodący o d
niej... od nas. Wydaje mi się, że... cholera, sam nie wiem. Przez
chwilę przyglądał się w zamyśleniu synowi, Arnie zaś odpowiedział
mu takim samym spojrzeniem. - Weź go ze sobą na uczelnię. Nawet
jeśli nie pozwolą ci trzymać go przy akademiku, są sposoby, żeby
ominąć takie zarządzenie... - Na przykład parking na lotnisku?
- Na przykład. Kiedy zjawisz się w domu na weekend, Regina będzie
tak zachwycona twoim widokiem, że na pewno nawet słowem nie
wspomni o samochodzie. Mało tego: założę się, że nawet pomoże ci
go umyć i własnoręcznie wywoskuje nadwozie, jeżeli w zamian
będzie mogła cały czas mieć cię na oku. To jeszcze tylko dziesięć
miesięcy, Arnie. W naszej rodzinie znowu może zapanować pokój.
Jedźmy. Arnie wrzucił bieg, wyjechał z podjazdu i włączył się do
ruchu. - Ubezpieczyłeś go? - zapytał nagle Michael.
Arnie parsknął śmiechem.
- Chyba żartujesz? Jeżeli w tym stanie nie jesteś ubezpieczony
od odpowiedzialności cywilnej i masz wypadek, to gliny rozszarpią
cię żywcem na strzępy. Uznaliby, że to twoja wina nawet wtedy,
gdyby tamten wóz spadł z nieba i wylądował ci na dachu. To jedna
z metod, dzięki którym ci zasrańcy nie dopuszczają za kierownicę
młodych ludzi, takich jak ja. Michael otwierał już usta, by
powiedzieć Arniemu, że znaczna część wypadków w Pensylwanii - 41
procent - jest powodowana przez małoletnich kierowców (dowiedział
się tego od Reginy, która niedługo po tym, jak Arnie kupił
samochód, przeczytała mu na głos artykuł zawierający tę
informację), lecz doszedł do wniosku, że jego syn raczej nie
byłby tym zainteresowany... a już na pewno nie w nastroju, w
jakim się w tej chwili znajdował. - Tylko od odpowiedzialności
cywilnej?
Przejechali pod oświetloną tablicą z napisem LOTNISKO - LEWY PAS.
Arnie włączył kierunkowskaz i zjechał na lewo. Michael wyraźnie
się odprężył. - Od następstw nieszczęśliwych wypadków możesz się
ubezpieczyć dopiero wtedy, kiedy masz dwadzieścia jeden lat. Te
zasrane firmy ubezpieczeniowe są nieprawdopodobnie bogate, ale
robią wszystko, żeby jak najbardziej zmniejszyć swoje ryzyko. W
głosie Arniego pojawiła się gorzka, zrzędliwa nuta, której
Michael za nic nie mógł sobie przypomnieć z wcześniejszych rozmów
z synem. Co prawda powstrzymał się od dania głośno wyrazu swoim
uczuciom, ale był zaskoczony i nawet trochę zdegustowany doborem
słów, które usłyszał. Przypuszczał, iż Arnie w taki właśnie
sposób rozmawiał ze swymi kumplami (tak przynajmniej powiedział
Dennisowi Guilderowi, nie zdając sobie sprawy z faktu, że aż do
ostatniej klasy szkoły średniej jedynym kumplem Arniego był
właśnie Dennis), ale nigdy do tej pory nie wyrażał się w ten
sposób w obecności któregoś z rodziców. - W ogóle nie zwracają
uwagi na to, jakim jesteś kierowcą i czy miałeś już jakieś
wypadki - ciągnął Arnie. - Patrzą tylko w te swoje pieprzone
tabele i wykresy. A nawet wtedy, kiedy już skończysz dwadzieścia
jeden lat, ubezpieczenie kosztuje cię fortunę - jeśli nie jesteś
żonaty, w ciągu pierwszych dwóch lat musisz im zapłacić więcej,
niż wart jest cały samochód. Tak, zasrańcy dobrze to sobie
obmyślili. Nie ma co gadać, dobrze wiedzą, jak wyciągnąć ci forsę
z kieszeni. Przed nimi pojawiły się światła dworca lotniczego i
spowite niebieskawą poświatą pasy startowe. - Gdyby ktoś zapytał
mnie, co stanowi najniżej rozwiniętą formę życia na ziemi,
odpowiedziałbym, że agenci ubezpieczeniowi. - Wygląda na to, że
poświęciłeś temu problemowi sporo czasu - zauważył Michael. Nie
odważył się powiedzieć nic więcej, gdyż Arnie zdawał się tylko
czekać na sposobność, by ponownie dać upust swemu gniewowi. -
Byłem w pięciu firmach ubezpieczeniowych. Pomimo tego, co mówi
mama, nie lubię wyrzucać pieniędzy w błoto. - I zgodzili się
tylko na odpowiedzialność cywilną?
- Tak jest. Za sześćset pięćdziesiąt dolarów rocznie.
Michael gwizdnął przeciągle.
- Właśnie - potwierdził Arnie.
Kolejna tablica poinformowała ich, że dwa lewe pasy prowadzą na
parking, dwa prawe zaś przed halę odlotów. Przed wjazdem na
parking jezdnia ponownie się rozwidlała; po prawej stronie
znajdował się teren przeznaczony dla klientów zostawiających
swoje samochody najwyżej na kilka godzin, po lewej natomiast
parking długoterminowy, strzeżony przez dozorcę urzędującego w
przeszklonej budce stojącej przy wjeździe i zajętego głównie
oglądaniem programu w małym czarno-białym telewizorze oraz
paleniem papierosów. Arnie westchnął.
- Może masz rację. Może to rzeczywiście jest najlepsze
rozwiązanie. - Jestem tego pewien - odparł z ulgą Michael. Arnie
znowu był sobą, a z jego oczu wreszcie znikł niepokojący ostry
błysk. - Dziesięć miesięcy, to wszystko. - Jasne.
Arnie zatrzymał samochód przy budce. Strażnik, młody chłopak w
czarno-pomarańczowym swetrze z emblematami szkoły średniej z
Libertyville, odsunął szybę i wychylił się na zewnątrz. -
Słucham?
- Chciałbym zostawić wóz na miesiąc - powiedział Arnie, sięgając
po portfel. Michael przytrzymał go za rękę.
- Ja funduję, chłopcze.
Arnie delikatnie, lecz stanowczo odsunął jego dłoń i wyjął
portfel. - To mój samochód, więc ja będę za niego płacił.
- Ja tylko chciałem...
- Wiem. Ale mówię zupełnie serio.
Michael westchnął głośno.
- Domyślam się tego. Jesteście tacy sami, ty i matka. "Wszystko
będzie w porządku, pod warunkiem, że zrobimy to tak, jak ja
chcę!" Arnie zacisnął na chwilę usta, ale zaraz się rozpogodził.
- Chyba masz rację - przyznał.
Spojrzeli na siebie, po czym obaj wybuchnęli śmiechem.
W tej samej chwili silnik Christine zgasł. Do tej pory pracował
bez zarzutu, a teraz po prostu zgasł. Natychmiast zapaliły się
lampki ciśnienia oleju i ładowania akumulatora. Michael uniósł
brwi.
- Co to takiego?
- Nie mam pojęcia - odparł z niepokojem Arnie. - Jeszcze nigdy
nic takiego mi się nie zdarzyło. Przekręcił kluczyk i silnik
natychmiast zaczął działać.
- Chyba nic wielkiego - zauważył Michael.
- Będę musiał sprawdzić zapłon - mruknął Arnie. Dodał nieco gazu,
wsłuchując się w warkot silnika; w tym momencie Michaelowi
przemknęła myśl, że Arnie wcale nie wygląda jak jego syn, tylko
jak ktoś zupełnie inny, starszy i znacznie bardziej twardy.
Poczuł w piersi krótkie, ale nadzwyczaj wstrętne ukłucie bólu. -
 Hej, bierze pan bilet, czy będzie pan tak siedział całą noc i
gadał o swoim zapłonie? - zapytał strażnik. Arniemu wydawało się,
że skądś go zna, tak jak zna się przelotnie ludzi, z którymi
przez jakiś czas chodzi się do tej samej szkoły, mijając na
boisku i w korytarzach, ale poza tym nie ma się z nimi nic do
czynienia. - Tak, oczywiście. Przepraszam.
Podał pięciodolarowy banknot, strażnik zaś wręczył mu bilet
Uprawniający do miesięcznego parkowania. - Na końcu placu -
poinformował chłopak w czarno-pomarańczowym swetrze. - Jeżeli
chce pan mieć później to samo miejsce, trzeba przedłużyć
rezerwację najpóźniej na pięć dni przed końcem miesiąca. - W
porządku.
Arnie pojechał na koniec parkingu. Cień Christine kurczył się i
wydłużał, w miarę jak mijali kolejne sodowe światła. Znalazłszy
wolne miejsce wjechał w nie tyłem. Kiedy przekręcił kluczyk,
wyłączając silnik, nagle skrzywił się i sięgnął ręką do pleców. -
 Wciąż cię boli? - zapytał Michael.
- Tylko trochę - odparł Arnie. - Już prawie minęło, ale wczoraj
znowu to poczułem. Chyba coś dźwignąłem nie tak jak trzeba. Nie
zapomnij zamknąć od środka drzwi. Kiedy wysiedli z samochodu,
Michael od razu poczuł się lepiej. Odniósł wrażenie, że znajduje
się teraz bliżej syna, a także, co nie było bez znaczenia,
oddalił się od wspomnienia o roli błazna w czapeczce z
dzwoneczkami, jaką odegrał w czasie niedawnej kłótni. Nagle
nabrał przeświadczenia, iż mimo wszystko ten wieczór nie zakończy
się całkowitą klęską. - Zobaczmy, jak szybko jedzie ten autobus -
 powiedział Arnie. Trzymając się blisko siebie ruszyli przez
parking w kierunku krańcowego przystanku. W drodze na lotnisko
Michael zdążył wyrobić sobie zdanie na temat Christine. Ogrom
pracy, jaki włożył Arnie w doprowadzenie jej do porządku, wywarł
na nim wielkie wrażenie, lecz sam samochód wzbudził w nim
autentyczną niechęć. Zdawał sobie sprawę, że żywiąc takie uczucia
wobec nieożywionego przedmiotu zachowuje się co najmniej
idiotycznie, lecz mimo to niechęć pozostała, wielka i wyraźna,
niczym tkwiący w gardle, niemożliwy do przełknięcia kłąb
obrzydzenia. Nie potrafił określić jej przyczyny. Przypuszczał,
iż jednym z powodów były wynikłe w związku z Christine poważne
nieporozumienia rodzinne, ale to z pewnością nie wszystko.
Michaelowi nie podobał się wygląd Arniego siedzącego za
kierownicą; sprawiał wtedy wrażenie kogoś zarazem aroganckiego
i przewrażliwionego, upodabniając się do nieudolnego i słabego
króla. Bezsilne narzekania na firmy ubezpieczeniowe... używanie
szokujących i wstrętnych słów, takich jak "zasrańcy"... nagłe
zgaśnięcie silnika, kiedy wspólnie wybuchnęli śmiechem... Oraz
zapach. W pierwszej chwili można było nie zwrócić na niego uwagi,
ale potem dawał się wyczuć. Nie zapach nowej tapicerki, bo ten
nie miał w sobie nic nieprzyjemnego, ale cierpki, zagadkowy
zapaszek starości. Cóż, przecież ten samochód jest stary, więc
czego się spodziewałeś, na litość boską? - zadał sobie pytanie
Michael. Tak, to miało sens. Nawet ogrom pracy włożonej przez
Arniego nie mógł zmienić faktu, że plymouth liczył sobie
dwadzieścia lat. Ten gorzki, mulisty zapach mógł pochodzić ze
starej wyściółki w bagażniku, spod nowych dywaników leżących na
podłodze albo z wnętrza starych siedzeń obciągniętych nowymi
obiciami. Był to po prostu zapach starości. Mimo to ta
niepokojąca, trudno uchwytna woń nie dawała mu spokoju. Chwilami
przybierała na sile, tak że nie sposób było nie zwrócić na nią
uwagi, by zaraz potem zupełnie zniknąć. Zdawała się nie mieć
żadnego konkretnego źródła. W szczytowym nasileniu przypominała
odór gnijącego ciała jakiegoś małego zwierzęcia - na przykład
kota albo wiewiórki - które dostało się do bagażnika lub nawet
do wnętrza ramy podwozia i zdechło. Michael był dumny z tego,
czego udało się dokonać synowi., i bardzo zadowolony, że wreszcie
może wysiąść z jego samochodu.


22. SANDY

Najpierw przeszedłem przed sklepem ,,Wpadnij i kup".
Potem przejechałem przed sklepem ,,Wpadnij i kup".
Wolałem jechać, niż iść,
Bo radio w wozie grało łup, łup!

Jonathan Richman i Modern Lovers

Tego wieczoru - jak zresztą codziennie od osiemnastej do
dwudziestej drugiej - dyżur na parkingu pełnił młody człowiek
nazwiskiem Sandy Galton, jedyny z kręgu bliskich kumpli Buddy'ego
Reppertona, który nie był naocznym świadkiem wydarzeń na zapleczu
warsztatów, w wyniku których Repperton został wyrzucony ze
szkoły. Arnie nie rozpoznał Galtona, ale Galton rozpoznał
Arniego.

Buddy Repperton, usunięty ze szkoły i nawet w najmniejszym
stopniu nie zainteresowany podjęciem działań mogących doprowadzić
do jego ponownego przyjęcia na początku zimowego semestru, podjął
pracę na stacji benzynowej należącej do ojca Dona Vandenberga.
W ciągu kilku tygodni opanował do perfekcji wszystkie typowe
metody oszustw - wydawanie za mało reszty śpieszącym się
klientom, grę "w bieżnikowane" (polega ona na tym, że przyjmuje
się od klienta zapłatę za nową oponę, zakłada mu się natomiast
bieżnikowaną, chowając do kieszeni różnicę wynoszącą od piętnastu
do sześćdziesięciu dolarów), opartą na podobnych zasadach grę "w
używane części zamienne", a także sprzedawanie fałszywych nalepek
kontroli technicznej zdesperowanym szczeniakom ze szkoły średniej
i pobliskiego Uniwersytetu Horlicks, pragnącym za wszelką cenę
nie dopuścić do wycofania z ruchu ich przerdzewiałych rupieci.
Stacja była czynna dwadzieścia cztery godziny na dobę, Buddy zaś
pracował na nocnej zmianie, od dziewiątej wieczorem do piątej
rano. Zwykle około jedenastej poobijanym mustangiem Sandy'ego
przyjeżdżali Moochie Welch i Sandy Galton, swoim firebirdem
zjawiał się Richie Trelawney, Don natomiast przesiadywał na
stacji niemal bez przerwy - oczywiście z wyjątkiem chwili, kiedy
dla zachowania pozorów przyzwoitości wpadał na trochę do szkoły.
W każdy weekend o północy na stacji zbierało się sześciu lub
ośmiu chłopaków; siedzieli w kantorku, pili piwo z brudnych
kubków i tanie wino "Texas Driver" prosto z butelki, palili
skręty, pierdzieli, opowiadali świńskie dowcipy, bajdurzyli o
ściupcianych panienkach, a czasem nawet pomagali Buddy'emu,
jeżeli akurat na podnośniku stał jakiś samochód wymagający
naprawy. Podczas jednego z tych nocnych spotkań na początku
listopada Sandy wspomniał mimochodem, że Arnie Cunningham trzyma
swój wóz na długoterminowym parkingu przy dworcu lotniczym i
nawet wykupił abonament na cały miesiąc. Buddy, który zwykle
znajdował się w stanie ponurego zamyślenia, odsunął raptownie
tandetne plastikowe krzesło, na którym siedział, i postawił z
rozmachem butelkę na również plastikowej szafce z wycieraczkami.
- Co powiedziałeś? - zapytał. - Cunningham? Stary Cunningham? -
Aha - odparł lekko zaniepokojony Sandy. - Właśnie on.
- Jesteś pewien? Ten chłoptaś, który wywalił mnie ze szkoły?
Sandy spojrzał na niego z rosnącym przerażeniem w oczach. - Tak.
A bo co?
- Ma abonament na miesiąc i trzyma wóz na długoterminowym
parkingu? - Aha. Może jego starzy nie chcieli, żeby...
Sandy umilkł, gdyż na twarzy Buddy'ego Reppertona pojawił się
uśmiech. Nie był to przyjemny widok, i to bynajmniej nie tylko
z powodu mocno nadpsutych zębów, jakie wyłoniły się spod
uniesionych warg. Wyglądało to tak, jakby nagle ożyła jakaś
stara, przerdzewiała maszyneria i z mrożącym krew w żyłach
zgrzytaniem zaczęła nabierać prędkości. Buddy przeniósł
spojrzenie z Sandy'ego na Dona, a następnie na Moochiego Welcha
i Richiego Trelawneya. Oni także wpatrywali się niego,
zainteresowani i odrobinę przestraszeni. - Ciporyjec... - mruknął
Repperton z łagodnym zdziwieniem. - Ciporyjec wyreperował swojego
grata, a jego cudaczni staruszkowie kazali mu trzymać go na
lotnisku... Parsknął śmiechem.
Moochie i Don wymienili niepewne, choć zarazem gorliwe
spojrzenia. Buddy oparł łokcie na kolanach i nachylił się ku nim.
- Słuchajcie... - zaczął.


23. ARNIE I LEIGH

Jadąc przed siebie moim wozem,
Z dziewczyną przytuloną do boku,
Skradłem jej całusa z doskoku,
I czekałem, co zrobi potem.
Radio brzęczało, a myśmy jechali
Nie wiadomo dokąd i po co.

Chuck Berry

Radio było włączone i z głośnika dobiegał chrapliwy głos Diona
śpiewającego "Runaround Sue", ale żadne z nich go nie słuchało.
Wsunąwszy dłoń pod jej obcisłą bawełnianą bluzeczkę natknął się
na miękką cudowność piersi zwieńczonych twardymi z podniecenia
sutkami. Oddychała płytko i szybko. Po raz pierwszy jej ręka
sięgnęła tam, gdzie powinna, gdzie jej potrzebował, naciskając,
głaszcząc i miętosząc, co prawda bez doświadczenia, ale z
wystarczającym zapałem, by nadrobić ten brak. Pocałował ją, a ona
otworzyła szeroko usta wysuwając lekko język; pocałunek smakował
jak głęboki oddech w odświeżonym deszczem lesie. Wyraźnie czuł
promieniujące od niej podniecenie. Nachylił się ku niej, podał
się jej, i przez chwilę rozkoszował się odpowiedzią składającą
się z czystej, niczym nie skażonej namiętności. W chwilę potem
został sam.
Arnie siedział na miejscu kierowcy oszołomiony i zdezorientowany;
w samochodzie na sekundę zapaliło się światło, po czym drzwi od
strony pasażera zamknęły się z donośnym trzaskiem i światło
zgasło. Przez jakiś czas nie był w stanie się poruszyć, nie
bardzo zdając sobie sprawę ani z tego, co się stało, ani nawet
z tego, gdzie właściwie jest. W jego ciele zapanował całkowity
chaos, na który składały się sprzeczne uczucia i fizyczne
doznania w połowie cudowne, a w połowie wręcz przerażające.
Bolały go gruczoły; penisa miał jak z kawałka żelaza; w jądrach
czuł tępe pulsowanie, w krwiobiegu zaś uderzenia kolejnych fal
adrenaliny. Zacisnął pięść, rąbnął nią z całej siły w nogę, po
czym otworzył drzwi, wyskoczył z samochodu i pobiegł za nią.
Leigh stała na samej krawędzi Skarpy, spoglądając w ciemność. Na
jasnym prostokącie pośrodku tej ciemności szedł przed siebie
Sylvester Stallone w stroju młodego przywódcy związkowego z lat
trzydziestych. Arnie ponownie odniósł wrażenie, że żyje w
cudownym śnie, który lada chwila może przerodzić się w koszmar...
lub nawet już zaczął się w niego przeradzać. Stała zbyt blisko
krawędzi. Ujął ją za ramię i delikatnie odciągnął do tyłu. Grunt
był suchy i spękany, nikt nie zatroszczył się o postawienie
jakiejkolwiek barierki; gdyby nagle obsunęła się ziemia, byłoby
po Leigh. Zatrzymałaby się dopiero gdzieś w podmiejskim osiedlu
rozrzuconym w dole wokół kina dla zmotoryzowanych. Od
niepamiętnych czasów Skarpa stanowiła miejsce spotkań
zakochanych. Znajdowała się na końcu Stanson Road - długiej
krętej dwupasmówki, która po opuszczeniu granic miasta zawracała
ku niemu, by zakończyć się ślepo w położonych niedaleko
Libertyville wzgórzach, gdzie kiedyś istniała duża farma. Był 4
listopada; deszcz, który zaczął padać tego sobotniego popołudnia,
wieczorem zamienił się w deszcz ze śniegiem. Mieli tylko dla
siebie całą Skarpę i darmowy (choć pozbawiony dźwięku) widok na
położone w dole kino. Zaprowadził ją z powrotem do samochodu -
nie stawiała żadnego oporu - myśląc, że jej policzki są mokre od
deszczu. Dopiero w środku, w upiornym zielonkawym blasku tablicy
przyrządów, zorientował się, że Leigh płacze. - O co chodzi? -
zapytał. - Co się stało?
Potrząsnęła głową i rozpłakała się jeszcze bardziej.
- Czy ja... Czy zrobiłem coś, na co nie miałaś ochoty? - Przez
chwilę pokonywał opór zaciśniętego gardła, by wreszcie
wykrztusić: - Może nie chciałaś mnie tam dotknąć...? Ponownie
potrząsnęła głową, lecz Arnie nie miał pojęcia, co ten gest ma
właściwie oznaczać. Przytulił ją niezgrabnie, mocno
zaniepokojony. Gdzieś na granicy świadomości kołatała mu się
myśl, że pada deszcz ze śniegiem, że czeka ich stromy zjazd do
miasta, a on nie założył Christine zimowych opon. - Jeszcze nigdy
nie robiłam tego z żadnym chłopcem - wychlipała mu w ramię. -
Pierwszy raz w życiu dotknęłam... wiesz, czego. Zrobiłam to
dlatego, że chciałam. Dlatego, że miałam na to ochotę, to
wszystko. - W takim razie o co chodzi?
- Nie mogę... tutaj. - Słowa wydobywały się z jej ust powoli i
opornie, jakby wypowiedzenie każdego z nich wiązało się dla niej
z ogromnym bólem. - Na Skarpie? - zapytał Arnie rozglądając się
dookoła i myśląc nieprzytomnie, że być może Leigh myślała, iż
przyjechali tu tylko po to, żeby obejrzeć za darmo "F. I. S. T".
- W tym samochodzie! - krzyknęła niespodziewanie. - Nie mogę
kochać się z tobą w tym samochodzie! - Co...? - Wybałuszył na nią
oczy. - O czym ty mówisz? Dlaczego? - Dlatego że... Dlatego...
Nie wiem! - Chciała powiedzieć coś jeszcze, nie dała rady i znowu
wybuchnęła płaczem. Arnie przytulił ją i poczekał, aż się trochę
uspokoiła. - Po prostu nie wiem, którą z nas bardziej kochasz -
wyszeptała Leigh, kiedy wreszcie odzyskała zdolność mówienia. -
Przecież to... - Umilkł na chwilę, uśmiechnął się i potrząsnął
głową. - Leigh, to szaleństwo! - Czyżby? - zapytała, wpatrując
się badawczo w jego twarz. - Z którą z nas spędzasz więcej czasu?
Ze mną... czy z nią? - Masz na myśli Christine?
Rozejrzał się dokoła z tym swoim zdziwionym uśmiechem na ustach,
który czasem wydawał jej się uroczy, czasem przerażający... a
czasem taki i taki zarazem. - Tak - odparła bezbarwnym głosem. -
 Mam na myśli właśnie ją. - Opuściła wzrok na swoje dłonie leżące
bezwładnie na błękitnych wełnianych spodniach. - Zdaje się, że
to bardzo głupie. - Z tobą spędzam znacznie więcej czasu -
powiedział Arnie, potrząsając głową. - To szaleństwo... albo coś
zupełnie normalnego, o czym ja nie wiem, bo nigdy przedtem nie
miałem dziewczyny. Wyciągnął rękę i dotknął pasma jej włosów
spływających na ramię. Pod rozpiętą kurtką miała cienką, opiętą
bawełnianą bluzeczkę z napisem: LIBERTYVILLE ALBO ŚMIERĆ;
nabrzmiałe sutki odznaczały się pod nią tak wyraźnie, że Arniemu
aż zakręciło się w głowie. - Myślałem, że dziewczyny bywają
zazdrosne o inne dziewczyny, nie o samochody. Leigh roześmiała
się cicho.
- Masz rację. To na pewno dlatego, że nigdy przedtem z żadną nie
chodziłeś. Samochody są dziewczynami, nie wiedziałeś o tym? -
Och, daj spokój...
- W takim razie dlaczego nie nazywasz jej Christopherem?
Nagle z całej siły uderzyła otwartą dłonią w fotel. Arnie
skrzywił się. - Nie rób tego, Leigh.
- A co? Nie lubisz, jak się bije twoją dziewczynę? - zapytała z
nieoczekiwaną zjadliwością. - Bardzo mi przykro, Arnie -
powiedziała szybko, kiedy dostrzegła bolesny grymas na jego
twarzy. - Naprawdę? - zapytał, taksując ją pozbawionym wyrazu
spojrzeniem. - Wygląda na to, że ostatnio nikt nie lubi mojego
samochodu - ani ty, ani moi rodzice, ani nawet Dennis. Urobiłem
sobie przy nim ręce po łokcie, ale to dla nikogo nie ma żadnego
znaczenia. - Dla mnie ma - zapewniła go przyciszonym głosem. -
Wiem, ile cię to kosztowało wysiłku. - Taaak... - mruknął. Całe
podniecenie i egzaltacja zniknęły bez śladu. Było mu zimno i
odczuwał lekkie mdłości. - Wiesz, chyba powinniśmy już jechać.
Nie mam zimowych opon. Twoi starzy mogliby nabrać podejrzeń,
gdybyśmy pojechali na kręgielnię, a rozwalili się o drzewo na
Stanson Road. Leigh zachichotała.
- Oni nie wiedzą, dokąd prowadzi Stanson Road.
Uniósł brew i zerknął na nią spod oka.
- To ty tak myślisz - powiedział ze śladem niedawnego dobrego
humoru w głosie.

Z powrotem jechał bardzo powoli, dzięki czemu Christine bez
problemu radziła sobie z krętą, prowadzącą stromo w dół drogą.
Rozrzucone na ziemi konstelacje świateł Libertyville i
Monroeville rosły coraz bardziej, by wreszcie stracić kształt i
rozpaść się na poszczególne punkty świetlne. Leigh przyglądała
się temu z odrobiną smutku, czując jak bezpowrotnie umyka
najprzyjemniejsza część zapowiadającego się wspaniale wieczoru.
Była zirytowana, rozdrażniona i nie mogła dojść ze sobą do ładu -
 przypuszczała, że ma to jakiś związek z rozbudzonym, a nie
zaspokojonym pożądaniem. Bolały ją piersi. Nie wiedziała, czy
pozwoliłaby Arniemu "pójść na całość", ale i tak od pewnego
momentu wszystko potoczyło się nie tak, jakby chciała...
oczywiście dlatego, że musiała zacząć kłapać jadaczką. Jej ciało
było zupełnie rozregulowane i to samo stało się z myślami.
Podczas upływającej przeważnie w milczeniu jazdy otwierała kilka
razy usta, by powiedzieć mu o tym, jak się czuła, lecz
natychmiast je zamykała, bojąc się, iż nie zostanie zrozumiana -
 choćby dlatego, że nawet ona sama nie mogła siebie do końca
zrozumieć. Nie była zazdrosna o Christine... a jednocześnie była.
Arnie nie powiedział jej prawdy. Doskonale wiedziała, jak wiele
czasu spędzał majsterkując przy swoim samochodzie, ale czy mogła
mieć mu to za złe? Miał zdolne ręce, lubił to robić, a samochód
działał jak zegarek... nie licząc tej zabawnej historii z
licznikiem mil kręcącym się do tyłu. Samochody są dziewczynami -
 tak mu powiedziała. Nie zastanawiała się nad tym wcześniej;
stwierdzenie po prostu samo wyskoczyło jej z ust. Z pewnością nie
było stuprocentowo prawdziwe; nigdy nie przyszło jej do głowy,
że samochód rodziców może mieć jakąś określoną płeć. Był to po
prostu ford, i już. Ale...
Zapomnij o tym, przestań zawracać sobie głowę takimi bzdurami.
Przecież prawda jest o wiele bardziej zwariowana i brutalna, czyż
nie tak? Tak długo, jak długo byli w samochodzie, nie mogła się
z nim kochać, nie mogła go dotykać, a już zupełnie nie wchodziło
w grę doprowadzenie go w ten sposób do orgazmu (ani w inny,
naturalny, choć rozmyślała o tym często przed zaśnięciem, czując,
jak ogarnia ją nowe i zupełnie do tej pory nie znane
podniecenie). Nie w samochodzie.
Najbardziej szalone w tym wszystkim było to, iż Leigh czuła, że
Christine przygląda im się. Z zazdrością, niechęcią, być może
nienawiścią. Szalone było również to, że czasem (na przykład
teraz, gdy Arnie delikatnie i z wyczuciem prowadził plymoutha po
coraz bardziej oblodzonej jezdni) odnosiła wrażenie, że ich dwoje
- Arnie i Christine - jest ze sobą złączonych w niepokojącej
parodii miłosnego aktu. Leigh nie czuła, że jedzie w Christine;
wsiadając do niej odnosiła wrażenie, iż jest przez nią połykana.
Pocałunki i fizyczna miłość stawały się w takich warunkach
zboczeniem gorszym niż podglądactwo czy ekshibicjonizm,
zamieniając się w spółkowanie we wnętrzu ciała rywalki. A tak
naprawdę chodziło po prostu o to, że nienawidziła Christine.
Nienawidziła i bała się jej. Z największą niechęcią podchodziła
do niej od przodu lub od tyłu; tłukły się jej po głowie jakieś
nie do końca uświadomione myśli o ogromnym czerwono-białym
samochodzie ruszającym niespodziewanie z miejsca z powodu awarii
ręcznego hamulca lub dlatego, że Arnie pozostawił ją omyłkowo na
luzie. Nigdy nie miała takich myśli w kontekście samochodu
rodziców. Najczęściej jednak po prostu nie miała ochoty nic robić
w samochodzie Arniego ani nawet nigdzie nim jechać. W chwili
kiedy Arnie siadał za kierownicą, stawał się innym człowiekiem,
którego właściwie prawie wcale nie znała. Uwielbiała czuć jego
ręce na swoim ciele - na piersiach, udach i brzuchu, bo jeszcze
nie pozwoliła dotknąć się tam, choć bardzo tego pragnęła. Miała
wrażenie, że w chwili, gdy do tego dopuści, po prostu roztopi się
z rozkoszy. Pod wpływem jego dotyku czuła w ustach miedziany smak
podniecenia oraz odnosiła bardzo przyjemne wrażenie, że wszystkie
jej zmysły znajdują się w pełnej gotowości do odbierania
wszelkich możliwych doznań. Jednak w samochodzie uczucie to nie
było tak wyraźne, jak gdzie indziej... być może dlatego, że Arnie
stawał się tam mniej namiętny, a odrobinę bardziej wyuzdany.
Kiedy skręcili w jej ulicę, otworzyła ponownie usta, by
opowiedzieć mu o swoich doznaniach, lecz także i tym razem nie
wydobył się z nich żaden dźwięk. Cóż w tym dziwnego? W gruncie
rzeczy nie miała o czym mówić - wszystko to były jedynie niejasne
podejrzenia i nie do końca sprecyzowane domysły. To znaczy...
Była jedna konkretna rzecz. Jednak nie mogła o tym powiedzieć,
gdyż z pewnością sprawiłaby mu ogromną przykrość, a nie chciała
tego uczynić, bo zdawała sobie sprawę, że powoli zaczynała go
kochać. Ale to był fakt.
Zapach. Ciężki, zgniły zapach przebijający się przez woń nowej
tapicerki i płynu do mycia szyb. Trudno uchwytny, lecz okropnie
nieprzyjemny, niemal wywołujący mdłości. Zupełnie jakby coś
wpełzło do samochodu i zdechło w jakimś kącie. Arnie odprowadził
ją do schodków wiodących na werandę i pocałował na dobranoc.
Płatki śniegu i krople deszczu lśniły w żółtym blasku lampy. Te,
które opadły na jej włosy, błyszczały niczym drogie kamienie.
Chętnie pocałowałby ją na serio, ale fakt, że jej rodzice mogli
obserwować ich przez okno salonu - i zapewne to robili - zmusił
go do złożenia formalnego pocałunku, takiego jakim można pożegnać
na przykład drogą kuzynkę. - Przepraszam - szepnęła. - To było
bardzo głupie.
- Wcale nie - odparł Arnie takim tonem, jakby chciał powiedzieć
"oczywiście, że tak". - Chodziło mi o to, że... - W ostatniej
chwili na usta spłynęła jej przedziwna mieszanka prawdy i
kłamstwa - ...że chyba nie powinniśmy robić tego w samochodzie.
W żadnym samochodzie. Chcę, żebyśmy byli razem, ale nie gdzieś
na poboczu jakieś ciemnej drogi. Rozumiesz mnie? Skinął głową.
- Tak. - Na Skarpie, w samochodzie, trochę się na nią
zezłościł... Szczerze mówiąc, po prostu się wściekł. Jednak
teraz, stojąc na schodach jej domu, doszedł do wniosku, że jest
w stanie ją zrozumieć i nawet zdumiał się, jak mógł mu w ogóle
przyjść do głowy pomysł, żeby zrobić cokolwiek wbrew jej woli lub
zmuszać ją do czegoś, na co nie miała ochoty. - Doskonale cię
rozumiem. Objęła go za szyję i przytuliła się do niego mocno. Nie
zapięła kurtki, więc poczuł miękki, oszałamiający dotyk jej
piersi. - Kocham cię - powiedziała po raz pierwszy, po czym
uciekła do domu, pozostawiając go stojącego z obwisłą szczęką na
werandzie, nie odczuwającego ani chłodu, ani zimnych ukąszeń
zacinającego śniegu z deszczem. Po pewnym czasie w jego
osłupiałym umyśle zakiełkowała myśl, iż państwo Cabotowie mogą
nieco się zdziwić, jeśli zobaczą go stojącego bez ruchu na
werandzie ich domu. Uśmiechnął się, odwrócił na pięcie i
pstrykając radośnie palcami ruszył betonową ścieżką. Jechał teraz
górską kolejką w wesołym miasteczku, tą najwspanialszą ze
wspaniałych, do której można wsiąść tylko jeden jedyny raz w
życiu. Kiedy dotarł do miejsca, w którym ścieżka łączyła się z
chodnikiem, przystanął i uśmiech powoli zniknął z jego twarzy.
Christine stała przy krawężniku; krople wody lśniły na jej masce
i spływały po szybach, rozmazując widoczną niewyraźnie we wnętrzu
czerwoną poświatę. Zostawił ją z pracującym silnikiem, który
jednak zgasł. Już drugi raz. - Mokre przewody, i to wszystko... -
 mruknął pod nosem. Na pewno nie była to wina świec, gdyż
zaledwie dwa dni temu wkręcił w garażu Willa osiem nowiutkich
championów, więc... "Z którą z nas spędzasz więcej czasu? Ze
mną... czy z nią?" Uśmiech powrócił, lecz teraz był znacznie
mniej pewny. Cóż, Ogólnie rzecz biorąc na pewno więcej czasu
poświęcał samochodom, to nie ulegało żadnej wątpliwości. Przecież
pracował dla Willa. Ale myśleć, że... Okłamałeś ją, prawda?
Okłamałeś ją.
Nie - próbował usprawiedliwić się przed samym sobą. Nie wydaje
mi się, żeby to można było tak nazwać... Czyżby? W takim razie
jak byś to nazwał?
Okłamał ją po raz pierwszy i jedyny od chwili, kiedy pojechali
razem na mecz do Hidden Hills. Prawda wyglądała w ten sposób, że
znacznie więcej czasu niż z nią spędzał z Christine i był
wściekły, że musi trzymać ją na długoterminowym parkingu przy
dworcu lotniczym, wystawioną na działanie wiatru i deszczu, a już
niedługo śniegu... Okłamał ją.
Więcej czasu poświęcał Christine.
A to było...
To było...
- Niewłaściwe - wyskrzeczał, lecz jego głos ugrzązł w niezwykłym,
tajemniczym szeleście padającego deszczu i śniegu. Stał
nieruchomo na chodniku wpatrując się w swój samochód, w tego
wskrzeszonego cudownym sposobem podróżnika w czasie z ery Buddy
Holly'ego, Chruszczowa i kosmicznego psa Łajki, i nagle zaczął
go nienawidzić. Ten samochód coś mu zrobił. Nie wiedział
dokładnie co, ale coś na pewno. Dwie lampki płonące na tablicy
przyrządów, zamazane za pokrytą wilgocią szybą i przypominające
czerwone ślepia w kształcie piłek futbolowych, zdawały się
spoglądać na niego kpiąco i zarazem z wyrzutem. Arnie otworzył
drzwi, wśliznął się za kierownicę i zatrzasnął je za sobą.
Zamknął oczy. Natychmiast spłynął na niego błogi spokój; wszystko
zdawało się wracać na swoje miejsce. Rzeczywiście, okłamał ją,
ale przecież było to niewielkie kłamstwo. Jedno z tych najmniej
istotnych, a nawet w ogóle nieistotne. Nie otwierając oczu
wyciągnął rękę i dotknął małego skórzanego trójkąta, do którego
były przyczepione kluczyki - stary i wymięty, miał wytłoczone
litery R. D. L. Arnie nie widział najmniejszego powodu, dla
którego miałby zmienić breloczek na nowy, ze swoimi inicjałami.
Jednak w tej skórzanej przywieszce było coś niezwykłego, prawda?
Tak. Nawet bardzo niezwykłego. Kiedy położył odliczoną gotówkę
na stole w kuchni LeBaya, starzec zaś rzucił na kraciastą ceratę
kluczyki, skórzany trójkąt był poczerniały ze starości, litery
zaś prawie nieczytelne, wytarte od częstego dotykania i kontaktów
z przedmiotami noszonymi w kieszeniach przez starego człowieka.
Teraz inicjały lśniły nowością, choć sam breloczek w dalszym
ciągu wyglądał na swoje lata. Jednak to także, podobnie jak
kłamstwo, było mało istotne. Siedząc we wnętrzu metalowego ciała
Christine miał pewność, że tak jest naprawdę. Wiedział to.
Wszystko nie miało żadnego znaczenia.
Przekręcił kluczyk. Zawył rozrusznik, lecz silnik nie chciał
zapalić. Wilgotne przewody. Oczywiście. - Proszę... - szepnął. -
 Nie bój się, wszystko jest po staremu, nic się nie zmieniło.
Silnik zakrztusił się, ale nie zapalił. Rozrusznik wył opętańczo.
Marznąca mżawka wymieszana ze śniegiem uderzała w szyby. W środku
było bezpiecznie i ciepło. Gdyby tylko jeszcze silnik zaczął
pracować... - No, dawaj! - wyszeptał Arnie. - Dawaj, Christine!
Ruszaj, maleńka... Silnik ożył. Czerwone lampki zamigotały i
zgasły. Po chwili kontrolka ładowania akumulatora zażarzyła się
stłumioną czerwienią, kiedy na krótko spadły obroty, lecz zaraz
potem zgasła na dobre, gdy osiem tłoków zaczęło pracować w
równym, jednostajnym rytmie. Dmuchawa owiewała mu stopy łagodnym
strumieniem ciepłego powietrza, pomagając zapomnieć o panującym
na zewnątrz chłodzie. Arnie doszedł do wniosku, że wielu spraw
Leigh nie była w stanie zrozumieć i zapewne nigdy jej się to nie
uda. Dlatego, że nie widziała i nie słyszała tego, co działo się
przedtem. Pryszcze. Okrzyki: "Ej, naleśnik!" Pragnienie
nawiązania kontaktu z ludźmi i całkowita niemożność dokonania
tego. Niezdolność. Nie rozumiała, że gdyby nie Christine nigdy
w życiu nie zdobyłby się na to, by do niej zadzwonić, nawet gdyby
wytatuowała sobie na czole CHCĘ CHODZIĆ Z ARNIEM CUNNINGHAMEM.
Nie rozumiała, że chwilami czuł się starszy o trzydzieści lat,
niż był w istocie, a może nawet o pięćdziesiąt - zdawało mu się,
iż nie jest młodym chłopakiem, lecz okrutnie steranym weteranem
jakiejś nigdy nie wypowiedzianej wojny. Pogłaskał kierownicę, a
zielone kocie oczy tablicy przyrządów spojrzały na niego
uspokajająco. - W porządku - powiedział. Omal nie westchnął.
Wrzucił bieg i włączył radio. Dee Dee Sharp śpiewała "Mashed
Potato Time"; mistyczny nonsens płynący z ciemności na falach
eteru. Nacisnął pedał gazu i ruszył z miejsca mając zamiar
pojechać na lotnisko, zostawić tam samochód i wrócić do domu
autobusem odjeżdżającym o każdej pełnej godzinie w kierunku
miasta. Zrobił to, lecz nie zdążył na autobus o jedenastej;
wrócił następnym, o północy, i dopiero kiedy leżał już w łóżku
myśląc nie o kłopotach z uruchomieniem silnika Christine, lecz
o gorących pocałunkach Leigh, uświadomił sobie, że gdzieś między
domem Cabotów a parkingiem przy dworcu lotniczym zgubił całą
godzinę. Było to tak oczywiste, że poczuł się jak człowiek, który
przetrząsnął dom do góry nogami w poszukiwaniu niezmiernie
ważnego listu, by wreszcie przekonać się, że cały czas ściska go
w ręce. Oczywiste... i odrobinę przerażające. Gdzie wtedy był?
Pozostało mu niewyraźne wspomnienie chwili, kiedy ruszył sprzed
domu Leigh, a potem po prostu... ...po prostu jeździł.
Właśnie: jeździł, i to wszystko. Nic wielkiego.
Jeździł w gęstniejącym śniegu z deszczem po opustoszałych, coraz
bardziej śliskich ulicach, bez zimowych opon (a mimo to Christine
jakimś cudem nie wpadła nawet w najmniejszy poślizg, jakby sama
wybierała najpewniejszą drogę i jakby sunęła na szerokich,
błotno-śniegowych gumach), z włączonym radiem zalewającym go
niewyczerpanym strumieniem starych przebojów, których tytuły
składały się niemal wyłącznie z dziewczęcych imion: Peggy Sue,
Carol, Barbara-Ann, Susie Darling. Miał niejasne wrażenie, że w
pewnej chwili trochę się przestraszył i wcisnął jeden z
chromowanych przycisków w konwerterze, który zainstalował obok
oryginalnego radia, lecz zamiast UKF-104 i Bloku Weekendowego
wciąż odbierał tę samą stację z Pittsburgha, tyle tylko że disc
jockey nie wiadomo czemu zaczął nagle mówić jak Alan Freed, a
głos, który odezwał się w chwilę potem, był ochrypłym miauczeniem
Wrzeszczącego Jaya Hawkinsa: "Rzuciłem na ciebie czaaaaar... Bo
jesteś moja na wieeeeki..." A potem wreszcie ujrzał przed sobą
lotnisko z przeciwmgielnymi światłami pulsującymi w rytmie bicia
niewidzialnego serca. Cokolwiek docierało do niego przez radio,
zamieniło się w bezsensowny szum, więc wyłączył je. Wysiadając
z samochodu poczuł ogromną, trudną do wytłumaczenia ulgę.

A teraz leżał w łóżku, potrzebując snu, lecz nie mogąc zasnąć.
Za oknem padał gęsty, mokry śnieg. To nie jest w porządku -
pomyślał.
Coś się zaczęło, coś się działo. Nawet nie próbował okłamywać
się, że nic o tym nie wie. To coś miało związek z jego samochodem
- Christine. Wiele osób chwaliło go za to, jak wspaniale udało
mu się ją odrestaurować. Kiedy przyjechał nią do szkoły, chłopcy
z warsztatu obiegli ją niczym stado szarańczy, zaglądając pod
podwozie, gdzie błyszczała nowa rura wydechowa i elementy
zawieszenia, oraz do silnika, podziwiając lśniącą chłodnicę,
sprawdzając działanie prądnicy i zachwycając się idealnie
dopasowanymi tłokami. Nawet filtr powietrza był zupełnie nowy,
z wielką liczbą 318 wypisaną na pokrywie przechylonymi do tyłu
cyframi. Tak, ponad wszelką wątpliwość stał się dla nich kimś w
rodzaju bohatera; przyjmował należne komplementy i zachwyty z
odpowiednim pobłażliwym uśmiechem, ale czy nawet wtedy nie czuł
gdzieś głęboko ledwo uchwytnego niepokoju? Oczywiście, że czuł.
Dlatego że nie pamiętał, co właściwie zrobił sam przy Christine,
a czego nie zrobił. Dni spędzone przy niej w Garażu Darnella
skryły się za nieprzeniknioną, mglistą zasłoną, tak samo jak
stało się z tą godziną przed dotarciem na lotnisko. Pamiętał, jak
zaczynał klepać wgięty tylny błotnik, ale nie mógł sobie
przypomnieć, kiedy go skończył. Pamiętał, jak lakierował maskę -
 najpierw musiał okleić szybę i wszystkie chromowane części taśmą
ochronną - ale już nie mógł sobie przypomnieć, kiedy właściwie
wymienił sprężyny w zawieszeniu ani gdzie je zdobył. Jedno, co
pamiętał z najdrobniejszymi szczegółami, to długie godziny, jakie
spędził siedząc bez ruchu za kierownicą samochodu, całkowicie
ogłupiały ze szczęścia... tak samo jak wtedy, kiedy Leigh
szepnęła mu "Kocham cię", zanim uciekła do domu. Siedział tam
nawet wtedy, kiedy większość mężczyzn pracujących przy swoich
samochodach, a także sam Darnell, poszła już dawno na kolację.
Siedział, włączał radio i słuchał starych przebojów nadawanych
przez stację z Pittsburgha. Chyba najgorsza była przednia szyba.
Był całkowicie pewien, że nie kupował nowej przedniej szyby.
Gdyby to uczynił, spustoszenia na jego koncie byłyby znacznie
większe od tych, które i tak tam stwierdził. Poza tym przecież
miałby rachunek. Któregoś dnia zaczął go nawet szukać, ale nie
znalazł; zresztą szczerze mówiąc, robił to bez większego
przekonania. Najpierw Dennis wspomniał coś o tym, że siatka
pęknięć jest jakby mniejsza niż na początku, a potem, w dniu
meczu w Hidden Hills... po prostu zniknęła. Na szybie nie
pozostała nawet najmniejsza rysa. Ale kiedy to się stało? Jak to
się stało?
Nie miał pojęcia.
Wreszcie zapadł w niespokojny sen. Chmury rozsunęły się,
odsłaniając świecące zimnym blaskiem gwiazdy, a on przewracał się
z boku na bok, miętosząc pościel i zwijając ją w przepoconą kulę.


24. WIDZIANE W NOCY

Wezmę cię na przejażdżkę moim wozem,
Wezmę cię na przejażdżkę moim wozem,
Wezmę cię na przejażdżkę,
Wezmę cię na przejażdżkę,
Wezmę cię na przejażdżkę moim wozem.

Woody Guthrie

To był tylko sen. Niemal do samego końca była pewna, że to tylko
sen. Obudziła się w nim ze snu, w którym śniła o tym, że kocha
się z Arniem, ale nie w samochodzie, tylko w jakimś bardzo zimnym
błękitnym pokoju pozbawionym zupełnie mebli, za to wyłożonym
miękkim puszystym dywanem i zarzuconym poduszkami powleczonymi
jasnobłękitnym atłasem. Obudziła się z tego śnionego snu w swoim
własnym pokoju, w niedzielę tuż przed świtem. Usłyszała
dobiegający z zewnątrz warkot. Podeszła do okna i spojrzała przez
nie. Christine stała przy krawężniku. Miała włączony silnik -
Leigh widziała niebieski dym wydobywający się z rury wydechowej -
 lecz była pusta. W swoim śnie Leigh pomyślała, że pewnie Arnie
stoi już przy drzwiach, choć jeszcze nie zapukał. Powinna szybko
zejść na dół. Ojciec wściekłby się, gdyby wstał z łóżka o
czwartej rano i zastał go przed swoim domem. Mimo to nie
poruszyła się. Spoglądała w dół na samochód myśląc o tym, jak
bardzo go nienawidzi... i boi się go. On także jej nienawidził.
Jesteśmy rywalkami - przemknęła jej myśl, lecz ta myśl - we śnie
- nie była wcale ponura i zazdrosna, tylko raczej zrozpaczona i
przerażona. Ona stała tam, przy krawężniku, przed jej domem, w
martwych okopach przedświtu, czekając na nią. Czekając na Leigh.
Zejdź do mnie, kochanie. Chodź do mnie. Pojedziemy gdzieś sobie
i porozmawiamy o tym, która z nas bardziej go potrzebuje, która
z nas bardziej się o niego troszczy i która okaże się dla niego
lepsza. Chodź tutaj... Chyba się mnie nie boisz, prawda? Była
przerażona.
To nie fair, ona jest starsza, zna różne sztuczki, oszuka go... -
 Odejdź! - szepnęła Leigh we śnie i lekko zapukała w szybę. Szkło
było zimne w dotyku, jej palce zaś zostawiły wyraźne wilgotne
ślady. Zdumiewające, jak bardzo szczegółowe potrafią być czasem
sny. To jednak musiał być sen. Musiał, gdyż samochód usłyszał ją.
Ledwie stłumiony szept zdążył opuścić jej usta, kiedy wycieraczki
ożyły, zmiatając śnieg z szyby pogardliwymi machnięciami, a w
chwilę potem Christine ruszyła łagodnie z miejsca i odjechała...
Choć nikt nie siedział za kierownicą.
Leigh była tego całkowicie pewna. Tak pewna, jak tylko człowiek
może być pewien czegoś, co wydarzyło się we śnie. Okno po stronie
pasażera było przyprószone śniegiem, lecz mimo to widziała
wyraźnie całe wnętrze samochodu; miejsce kierowcy było puste. A
więc to musiał być sen. Leigh wróciła do łóżka (w którym nie spał
jeszcze nikt oprócz niej: podobnie jak Arnie, ona także nie miała
do tej pory kochanka) myśląc o Bożym Narodzeniu sprzed wielu lat
- dwunastu, a może nawet czternastu. W każdym razie z pewnością
nie miała wtedy więcej niż cztery lata. Matka zabrała ją do
jednego z wielkich domów towarowych w Bostonie, chyba do
Filene... Położyła głowę na poduszce i zasnęła (we śnie) z
otwartymi oczami, patrząc w okno wypełniające się stopniowo
nieśmiałym brzaskiem. Wkrótce - w snach wszystko może się zdarzyć
- po drugiej stronie okna ujrzała dział z zabawkami: błyskotki,
maskotki, światła. Szukały czegoś dla Bruce'a, jedynego
siostrzeńca mamy. Sklepowy święty Mikołaj ryczał do mikrofonu -
jego wzmocniony głos sprawiał złowieszcze wrażenie, kojarząc się
nie z dobrodusznym staruszkiem obładowanym prezentami, lecz z
szaleńcem ściskającym w dłoni zakrwawiony rzeźnicki topór. Leigh
wyciągnęła rękę ku jednej z wystaw i oświadczyła, że święty
Mikołaj ma jej przynieść to. Nie, kochanie. Święty Mikołaj nie
może ci tego dać. To zabawka dla chłopców. Ale ja to chcę!
Święty Mikołaj przyniesie ci ładną laleczkę, może nawet Barbie...
Ja chcę to!
Tym bawią się tylko chłopcy, moja maleńka. Wszystkie grzeczne
dziewczynki bawią się lalkami i... Nie chcę LALKI! Nie chcę
BARBIE! Ja... chcę... TO!
Jeżeli będziesz się tak zachowywać, mama zaraz zabierze cię do
domu. Nie miała wyboru: musiała ustąpić. Pod choinkę dostała nie
tylko Barbie, ale także jej przyjaciela Kena. Bardzo jej się
podobali (tak jej się przynajmniej wydawało), lecz przed oczami
wciąż miała czerwony samochód wyścigowy pędzący po miniaturowej
szosie odtworzonej tak pieczołowicie, że znajdowały się na niej
nawet maleńkie słupki i bariery ochronne. Stanowiącą podstawę jej
istnienia iluzję zdradzał dopiero fakt, że nigdzie nie można było
nią dojechać, gdyż tworzyła koło. Ależ szybko jechał ten
samochód, pozostawiając w jej oczach i umyśle czerwony magiczny
ślad. Kryjące się za nim złudzenie również miało magiczną naturę,
a było przy tym tak pociągające, że oddała mu się całym sercem.
Polegało ono na tym, jakoby samochód jechał zupełnie sam. Leigh
wiedziała jednak, że w rzeczywistości steruje nim człowiek
siedzący w oszklonej budce, naciskając guziki na prostokątnym
pulpicie. Matka powiedziała, że tak właśnie jest, więc na pewno
tak było, choć jej oczy nie pozwalały w to uwierzyć. Podobnie jak
serce.
Stała zafascynowana, zacisnąwszy małe dłonie w rękawiczkach na
poręczy otaczającej teren ekspozycji, gapiąc się na krążący bez
końca samochód, aż wreszcie matka musiała ją stamtąd delikatnie
odciągnąć. A nad wszystkim unosił się złowieszczy, donośny śmiech
sklepowego świętego Mikołaja.

Potem Leigh zapadła w głębszy sen, pozbawiony wspomnień i marzeń,
na zewnątrz zaś światło dnia rozlało się jak zimne mleko,
wydobywając z ciemności niedzielnie pustą i niedzielnie cichą
ulicę. Cienka warstwa świeżego śniegu była nie naruszona, z
wyjątkiem wyraźnych śladów opon skręcających do krawężnika przed
domem Cabotów, a następnie prowadzących dalej, do skrzyżowania
z najbliższą przecznicą. Leigh wstała dopiero o dziesiątej
(matka, która nie znosiła wylegiwania się w łóżku, zawołała ją,
by wreszcie zeszła na dół i zjadła śniadanie przed obiadem),
kiedy na dworze zrobiło się znacznie cieplej - w zachodniej
Pensylwanii wczesny listopad bywa nieraz równie kapryśny jak
wczesny kwiecień. Śnieg zdążył się już dawno stopić i ślady opon
zniknęły.


25. BUDDY ODWIEDZA DWORZEC LOTNICZY

Przyłóż mu raz, ale dobrze.

Bruce Springsteen

Pewnej nocy jakieś dziesięć dni później, kiedy w oknach szkół
podstawowych zaczęły już pojawiać się wycięte z kartonu indyki
i papierowe rogi obfitości, w drogę dojazdową wiodącą do
długoterminowego parkingu przy dworcu lotniczym skręciło błękitne
camaro o tak drastycznie podniesionym tylnym zawieszeniu, że
wydawało się niemal trzeć nosem o jezdnię. Sandy Galton wyjrzał
z niepokojem ze swojej budki. Zza kierownicy spojrzała na niego
szeroko uśmiechnięta, pokryta tygodniowym zarostem twarz
Buddy'ego Reppertona. Szaleńczy błysk w jego oczach wywołany był
nie tyle przedświątecznym nastrojem, co nadmiarem kokainy - razem
z chłopcami zaaplikował sobie tego wieczoru potężną dawkę. W
sumie Buddy Repperton przypominał nieco zdeprawowanego Clinta
Eastwooda. - Jak tam jajeczka, Sandy? - zapytał.
Nagrodził go posłuszny rechot z wnętrza samochodu. Siedzieli tam
Don Vandenberg, Moochie Welch i Richie Trelawney. Dzięki solidnej
porcji kokainy i sześciu butelkom taniego wina, które wychylili
z tej okazji, czuli się dziarsko i pewnie. Przyjechali, żeby
zabawić się z plymouthem Arniego Cunninghama. - Jeżeli was
złapią, wywalą mnie z roboty - powiedział nerwowo Sandy. Tylko
on był zupełnie trzeźwy i żałował teraz gorzko, iż kiedykolwiek
wspomniał, że Cunningham trzyma tutaj swojego grata. Na szczęście
nie przyszło mu do głowy, że równie dobrze mógłby trafić do
więzienia. - Jeżeli wy albo któryś z waszych pieprzonych
komandosów dostaniecie się do niewoli, sekretarz stanu zaprzeczy,
że kiedykolwiek widział was na swoje pieprzone oczy - odezwał się
z tylnego siedzenia Moochie Welch, wywołując kolejny wybuch
śmiechu. Sandy rozejrzał się w poszukiwaniu ewentualnych
świadków, lecz w ciągu najbliższej godziny nie odlatywały żadne
samoloty i parking był równie opustoszały jak góry na Księżycu.
Zrobiło się bardzo zimno; lodowaty wiatr hulał po pasach
startowych i zawodził żałośnie między rzędami pustych samochodów.
Wiszący nad budką szyld Apco kołysał się monotonnie w lewo i
prawo. - Możecie się śmiać, barany - odparł Sandy. - Jak mnie
ktoś zapyta, to nigdy was nie widziałem. Jeśli was złapią,
powiem, że akurat poszedłem się odesrać. - Jezu, co za dzieciak!
- jęknął boleśnie Buddy. - Nigdy nie myślałem, że taki z ciebie
mazgaj, Sandy. Słowo daję. - Hau, hau! - zaszczekał Richie.
Zawtórował mu ryk śmiechu. - Lepiej połóż się na ziemi i udawaj
trupa! Sandy zarumienił się.
- Nic mnie nie obchodzi, co robicie - bąknął. - Tylko bądźcie
ostrożni. - Będziemy - odparł poważnie Buddy. Zachował jedną nie
naruszoną butelkę wina i sporą dawkę koki. Teraz wręczył je
Sandy'emu. - Masz, zabaw się trochę. Sandy mimo woli uśmiechnął
się.
- Dobra - mruknął, po czym dodał, żeby nie pomyśleli, że naprawdę
jest mięczakiem: - Przyłóżcie się do roboty, chłopcy. Uśmiech na
twarzy Buddy'ego zamienił się w stalową maskę, z oczu zaś zniknął
błysk, w wyniku czego stały się mętne, martwe i przerażające. -
Przyłożymy się - powiedział. - Możesz być tego pewien.
Camaro wjechał na parking. Przez chwilę Sandy mógł śledzić
przesuwające się powoli tylne światła, ale Buddy zaraz je
wyłączył. Z pogrążonego w ciemności placu dobiegał jeszcze przez
jakiś czas stłumiony pomruk silnika, lecz wkrótce i on zniknął
w szumie wiejącego bez przerwy wiatru. Sandy wysypał kokainę na
ladę przy swoim przenośnym telewizorze i wessał ją do nosa przez
rurkę zwiniętą z jednodolarowego banknotu, po czym zajął się
butelką wina. Wiedział, że gdyby przyłapano go na piciu w pracy,
mógłby trafić do pudła, ale zupełnie się tym nie przejmował.
Lepiej być pijanym niż spłoszonym jak zając i bez przerwy
rozglądać się w poszukiwaniu szarej sylwetki samochodu
Lotniskowej Służby Porządkowej. Wiatr zmienił kierunek i teraz
wiał w jego stronę, dzięki czemu Sandy słyszał... stanowczo
więcej, niż miałby ochotę słyszeć. Brzęk roztrzaskiwanego szkła,
stłumiony śmiech, metaliczne uderzenie. Ponownie brzęk szkła.
Cisza.
Głosy niesione podmuchami lodowatego wiatru, na tyle
zniekształcone, że nie mógł odróżnić słów. A potem istna lawina
uderzeń. Sandy skrzywił się. Brzęk tłuczonego szkła, łoskot
metalu spadającego na beton - chyba jakaś chromowana część,
pomyślał. Nagle zaczął żałować, że Buddy nie przywiózł mu więcej
koki. Kokaina wprawiała człowieka w dobry nastrój, a to bardzo
by mu się teraz przydało. Wyglądało na to, że tam, w najbardziej
odległej części parkingu, działo się coś bardzo niedobrego. Nagle
do jego uszu dotarł donośny, rozkazujący głos Buddy'ego: - Zrób
to!
Pomruk protestu.
Znowu Buddy:
- Nieważne! Na tablicę, jak ci powiedziałem!
Jeszcze jeden pomruk.
Buddy:
- Gówno mnie to obchodzi!
Z jakiegoś powodu wywołało to salwę śmiechu.
Sandy, mimo kąsającego zimna zlany obficie potem, zatrzasnął
nagle okienko i włączył telewizor. Pociągnął tęgiego łyka z
butelki; skrzywił się, poczuwszy smak soku owocowego zmieszanego
z podłym alkoholem. Nie znosił tego, ale co miał począć, skoro
oni wszyscy pili albo "Texas Driver", albo piwo "Iron City"?
Gdyby zaczął strugać ważniaka albo kogoś lepszego od innych,
Buddy na pewno wywaliłby go z paczki. Nie lubił maminsynków.
Napił się jeszcze trochę i poczuł się odrobinę lepiej - a w
każdym razie odrobinę bardziej pijany. Kiedy w pewnej chwili obok
budki przejechał jeden z wozów Lotniskowej Służby Porządkowej,
nawet nie mrugnął okiem; kierowca pozdrowił go uniesioną dłonią,
a Sandy odpowiedział takim samym, doskonale opanowanym gestem.
Po mniej więcej piętnastu minutach camaro zjawiło się ponownie,
tym razem sunąc alejką wyjazdową. Odprężony i spokojny Buddy
siedział za kierownicą trzymając między nogami opróżnioną w
trzech czwartych butelkę wina. Uśmiechał się, Sandy zaś zauważył
z niepokojem, że miał nabiegłe krwią, dzikie oczy. Nie działo się
tak tylko za sprawą wina ani kokainy; Buddy Repperton nie był
facetem, którego można robić w konia, i Arnie Cunningham już
wkrótce powinien się o tym naocznie przekonać. - Wszystko
załatwione, przyjacielu - powiedział Buddy.
- To dobrze - odparł Sandy, usiłując się uśmiechnąć. Byłe mu
odrobinę niedobrze. Ten cały Cunningham właściwie nic go nie
obchodził, w dodatku zaś nie dysponował zbyt bujną wyobraźnią,
ale mógł się mniej więcej domyślić, co poczuje tamten facet,
kiedy zobaczy, co zostało z wielu godzin żmudnej pracy spędzonych
przy remontowaniu czerwono-białego plymoutha. Ale to już sprawa
Buddy'ego. - To dobrze - powtórzył Sandy.
- Fiuta do góry, staruszku - powiedział Buddy i zachichotał. -
Jasne.
Był zadowolony, że już sobie jadą. Przemknęła mu myśl, że chyba
powinien przestać się z nimi tak często spotykać. W gruncie
rzeczy wcale mu się to nie podobało. To była już poważna sprawa.
Może nawet zbyt poważna. Gdyby się uparł, mógłby pójść do szkoły
wieczorowej. Co prawda musiałby zrezygnować wtedy z pracy, ale
wcale by z tego powodu nie rozpaczał; to i tak była pieprzona,
nudna robota. Buddy wciąż przyglądał mu się z twardym, paskudnym
uśmiechem na twarzy, więc Sandy przyłożył do ust butelkę i
pociągnął tęgiego łyka. O mało się nie zakrztusił. Przez ułamek
sekundy wyobraził sobie, że rzyga owocowym winem wprost na
uniesioną twarz Buddy'ego i jego niepokój zamienił się w czyste
przerażenie. - Gdyby gliny pytały cię o coś, to nic nie widziałeś
ani nie słyszałeś - pouczył go Repperton. - Tak jak powiedziałeś:
gdzieś wpół do dziesiątej złapała cię sraka i musiałeś pójść do
klopa. - Jasne, Buddy.
- Wszyscy mieliśmy rękawiczki. Nie zostawiliśmy żadnych śladów. -
 Jasne.
- Trzymaj się, Sandy - rzucił łagodnie Buddy.
- Dobra, dobra.
Camaro ruszyło powoli i Sandy nacisnął guzik podnoszący szlaban.
Samochód potoczył się niespiesznie w kierunku drogi wyjazdowej
z lotniska. - Hau, hau! - zaszczekał ktoś z jego wnętrza. Głos
dotarł do uszu Sandy'ego, mimo że musiał pokonać opór przeciwnego
wiatru. Walcząc z trapiącym go niepokojem usiadł na krześle i
wpatrzył się w ekran telewizora. Wkrótce przed wieczorną falą
klientów, którzy codziennie przylatywali o dziesiątej
czterdzieści z Cleveland, wylał przez okno resztkę wina. Nie miał
już na nie najmniejszej ochoty.


26. CHRISTINE UPOKORZONA

Transfuzja za transfuzją,
Och, już nigdy nie popędzę przed siebie,
Daj mi trochę krwi, bracie.

"Nervous" Norvus

Nazajutrz po szkole Arnie i Leigh pojechali wspólnie na lotnisko,
by zabrać Christine z parkingu. Mieli zamiar skoczyć do
Pittsburgha po wczesne bożonarodzeniowe zakupy i cieszyli się,
że mogą zrobić to razem, gdyż dzięki temu wydawali się sobie
niezmiernie dorośli. Arnie znajdował się w znakomitym nastroju.
Podczas jazdy autobusem wymyślał różne zabawne historyjki o
współpasażerach; śmiała się, mimo że miała okres, co zwykle
wprawiało ją w ponury nastrój, a niemal zawsze wiązało się z
dokuczliwym bólem. Według Arniego otyła kobieta w męskich butach
była upadłą zakonnicą, chłopak w kowbojskim kapeluszu drobnym
krętaczem, i tak dalej, i tak dalej. Leigh przyłączyła się do
zabawy, choć nie potrafiła mu dorównać. Zdumiewające, jak daleko
wyszedł ze swojej skorupy, jak rozkwitł. Tak, to było najlepsze
słowo. Czuła radosną satysfakcję poszukiwacza złota, który
domyślał się obecności drogocennego kruszcu na podstawie wielu
oznak i wreszcie przekonał się, że miał rację. Kochała Arniego,
teraz zaś okazało się, iż miała ku temu wszelkie podstawy.
Wysiedli na krańcowym przystanku i trzymając się za ręce ruszyli
ścieżką prowadzącą do parkingu. - Całkiem nieźle - zauważyła
Leigh. Pierwszy raz przyjechała z nim po Christine. - Dwadzieścia
pięć minut od szkoły. - Tak, nie najgorzej - przyznał Arnie. -
Dzięki temu mam spokój w rodzinie, a to też się liczy. Mówię ci,
kiedy mama wróciła wtedy do domu i zobaczyła Christine na
podjeździe, mało nie oszalała z wściekłości. Leigh roześmiała
się, a mocniejszy podmuch wiatru rozwiał jej włosy. W porównaniu
z nocą ociepliło się nieco, ale w dalszym ciągu panował
przenikliwy chłód. Była z tego powodu bardzo zadowolona; podczas
bożonarodzeniowych zakupów musi być choć trochę zimno. Tylko
szkoda, że sklepy nie będą jeszcze odpowiednio udekorowane. Ale
trudno, nie ma co narzekać. Nagle poczuła, że wszystko się jej
podoba, a najbardziej to, że żyje i że jest zakochana. Dość długo
się nad tym zastanawiała. Wcześniej była już kilkakrotnie
zadurzona, a raz, jeszcze w Massachusetts, myślała nawet, że się
zakochała, lecz w przypadku Arniego nie miała żadnych
wątpliwości. Chwilami niepokoił ją - na przykład jego
zainteresowanie samochodem przypominało czasem zwykłą obsesję -
ale nawet takie niedobre momenty odgrywały w jej uczuciach
znaczącą rolę - w uczuciach bogatszych niż wszystko, co
przeżywała do tej pory. Część z nich, musiała to przyznać przed
sobą, była egoistycznej natury: w ciągu ostatnich tygodni zaczęła
nad nim pracować, aby uczynić go całkowitym. Szli między
samochodami w kierunku długoterminowego parkingu. Nad ich głowami
samolot USAir podchodził właśnie do lądowania, pozostawiając za
sobą ogromne fale huku. Arnie mówił coś do niej, ale grzmot
silników zagłuszył jego słowa - chyba coś o obiedzie w Święto
Dziękczynienia. Odwróciła się i spojrzała mu w twarz, śmiejąc się
w duchu z jego poruszających się bezgłośnie ust. W pewnej chwili,
zupełnie niespodziewanie, usta przestały się poruszać. Arnie
otworzył szeroko oczy... wybałuszył je... twarz wykrzywił mu
paskudny grymas... ręka zacisnęła się, gniotąc boleśnie jej
palce... - Arnie...
Huk odrzutowych silników osłabł, lecz on zdawał się jej nie
słyszeć. Zacisnął wargi w ohydnym grymasie zdumienia i
przerażenia. On ma chyba atak serca albo coś w tym rodzaju -
przemknęło jej przez myśl. - Arnie, co się stało?! - wykrzyknęła.
- Arnie... auuuuu, to boli! Na trudny do zniesienia ułamek
sekundy dłoń, która jeszcze przed chwilą dotykała ją tak
delikatnie i pieszczotliwie, zacisnęła się z potworną siłą,
miażdżąc jej palce jak w żelaznym imadle. Policzki Arniego
pobladły, przybierając ołowianą barwę marmurowego nagrobka. -
Christine! - wykrztusił przez ściśnięte gardło i zerwał się do
biegu. Leigh popędziła za nim, zawadziła nogą o wystający zderzak
jakiegoś cadillaca, potknęła się, straciła równowagę, odzyskała
ją i znowu pobiegła. Uświadomiła sobie, że to musi mieć związek
z samochodem - samochód, zawsze ten przeklęty samochód! - i
ogarnął ją gorzki gniew, ogromny i pełen rozpaczy. Po raz
pierwszy pojawiła się myśl, czy Arniego w ogóle można kochać, czy
on na to pozwoli. Jednak  gniew zniknął  bez  śladu w chwili, 
kiedy  spojrzała... i zobaczyła. Arnie podbiegł z wyciągniętymi
przed siebie rękami do tego, co pozostało z jego samochodu,
zatrzymał się przed nim tak raptownie, jakby próbował go
odepchnąć i zamarł w klasycznej filmowej pozie człowieka, który
za moment zostanie uderzony przez pędzący pojazd. Stał tak przez
jakiś czas, usiłując zatrzymać samochód i cały świat, a potem
opuścił ręce. Jabłko Adama podskoczyło mu konwulsyjnie do góry,
kiedy starał się coś przełknąć - jęk? krzyk? - po czym jego szyja
nabrzmiała jak u człowieka podnoszącego fortepian; widać było nie
tylko wszystkie żyły i mięśnie, ale nawet poszczególne naczynia
krwionośne. Leigh podeszła powoli do niego. Wciąż bolała ją ręka,
która następnego dnia miała opuchnąć i stać się właściwie
zupełnie bezużyteczna, ale teraz o tym zapomniała. Otworzyła dla
niego swoje serce i czuła wraz z nim jego ból i rozpacz, a
przynajmniej wydawało jej się, że czuje. Dopiero później
przekonała się, jak bardzo Arnie odgrodził się od niej tego dnia,
jak wielką część swojego cierpienia postanowił przeżyć zupełnie
sarn i jak ogromną porcję nienawiści udało mu się przed nią
ukryć. - Arnie, kto to zrobił? - zapytała łamiącym się głosem.
Nigdy nie lubiła tego samochodu, lecz widząc, co teraz z niego
zostało, zrozumiała, na czym polegało przywiązanie Arniego. Nie
mogła już nienawidzić Christine - a w każdym razie tak jej się
zdawało. Nie odpowiedział. Stał bez ruchu z lekko pochyloną
głową, wpatrując się w Christine płonącymi oczami. Przednia szyba
została rozbita w dwóch miejscach; garście odłamków klejonego
szkła leżały na pociętych fotelach niczym drogocenne kamienie.
Na betonie przed samochodem, obok czarnej ośmiornicy przewodów
elektrycznych, leżała odłamana połowa zderzaka. Wybite zostały
także trzy lub cztery boczne szyby. Całe nadwozie pokryte było
otworami wykonanymi ostrym końcem jakiegoś metalowego narzędzia,
najprawdopodobniej łyżki do opon. Przez otwór po wyłamanych
drzwiach po stronie pasażera Leigh dostrzegła zdemolowaną tablicę
przyrządów, oblepioną kłakami watoliny z pociętych siedzeń. Na
podłodze pod kierownicą leżała ułamana wskazówka
prędkościomierza. Arnie okrążał powoli samochód, chłonąc ogrom
zniszczeń. Leigh odezwała się do niego dwa razy, lecz on nie
zareagował. Na jego ołowianych policzkach wystąpiły teraz dwie
krwistoczerwone plamy, sięgające wysoko ponad kości policzkowe.
Podniósł z betonu przypominającą ośmiornicę wiązkę kabli i Leigh
zobaczyła, że była to pokrywa rozdzielacza wraz z wychodzącymi
z niej przewodami. Ojciec powiedział jej, że tak to się nazywa,
kiedy pewnego dnia przyglądała mu się, jak grzebie w silniku.
Przez chwilę przyglądał się zniszczonemu urządzeniu, jakby był
to jakiś ciekawy okaz egzotycznego zwierzęcia, po czym cisnął je
z powrotem na ziemię. Pod ich stopami trzeszczało rozbite szkło.
Leigh przemówiła do niego po raz kolejny; kiedy znowu nie
zareagował, oprócz wszechogarniającego żalu poczuła również
strach. Później powiedziała Dennisowi, że wyglądało to tak -
przynajmniej wtedy - jakby Arnie postradał zmysły. Kopnął leżący
mu na drodze fragment jakiejś chromowanej części. Metalowy strzęp
uderzył z cichym brzękiem w ogrodzenie parkingu. Tylne światła
były rozbite; dwie garście drogich kamieni - tym razem rubinów -
 leżały na betonowej nawierzchni. - Arnie... - spróbowała jeszcze
raz.
Zatrzymał się i zajrzał do środka przez dziurę w bocznej szybie
po stronie kierowcy. Z jego piersi wydobywał się dziki,
niesamowity odgłos. Spojrzała mu nad ramieniem i nagle poczuła
szaleńczą potrzebę, by jednocześnie śmiać się, wrzeszczeć i
zemdleć. Na obudowie tablicy przyrządów... W pierwszej chwili nie
zwróciła na to uwagi, oszołomiona rozmiarami nieszczęścia. Teraz
zastanawiała się na pół świadomie, czując podchodzące do gardła
nudności, kto mógł upaść tak nisko, tak nieprawdopodobnie nisko,
żeby... - Zasrańcy! - ryknął Arnie nie swoim głosem - wysokim,
piskliwym i naładowanym nienawiścią. Leigh odwróciła się
raptownie, chwyciła się zaparkowanego obok Christine samochodu
i zwymiotowała, nie widząc nic oprócz rojowiska małych białych
kropek, puchnących błyskawicznie niczym dmuchany ryż. Przemknęła
jej niewyraźna myśl o wiejskim festynie, w którym kiedyś brała
udział. Ustawiano wtedy na platformie wrak jakiegoś
przywleczonego ze złomowiska pojazdu i za dwadzieścia pięć centów
każdy, kto miał ochotę, mógł uderzyć trzy razy kowalskim młotem.
W zabawie chodziło o to, żeby zdemolować samochód, ale nie...
nie... - Cholerni zasrańcy! - ryknął Arnie. - Załatwię was!
Załatwię was, choćby nie wiem co! Załatwię was, nawet gdyby to
miała być ostatnia pieprzona rzecz, jaką zrobię w życiu! Leigh
poczuła kolejną falę mdłości i przez krótką, okropną chwilę
zaczęła żałować, że kiedykolwiek spotkała Arniego Cunninghama.


27. ARNIE I REGINA

Chciałbyś przejechać się
Moim buickiem rocznik pięćdziesiąt dziewięć?
Czy chciałbyś przejechać się
Moim buickiem rocznik pięćdziesiąt dziewięć?
Ma dwa gaźniki
I mogę włączyć turbo, gdy tylko przyjdzie mi chęć.

The Medallions

Wrócił do domu kwadrans po północy. Ubranie, które założył z
myślą o wycieczce po zakupy do Pittsburgha, było wyplamione
olejem i smarami. Ręce miał wręcz czarne, na grzbiecie lewej zaś
widniało płytkie skaleczenie spowodowane omsknięciem się
śrubokrętu. Na twarzy zamarł mu wyraz oszołomienia i bólu, oczy
miał sine i podkrążone. Matka siedziała przy stole nad rozłożoną
planszą "samotnika". Czekała na jego powrót do domu, odczuwając
głęboki niepokój. Leigh zadzwoniła do niej i opowiedziała, co się
stało. Dziewczyna, która wywarła na niej całkiem niezłe wrażenie
(choć oczywiście nie była wystarczająco dobra dla jej syna),
miała taki głos, jakby cały czas płakała. Zaniepokojona Regina
zakończyła rozmowę najszybciej, jak tylko było można, i
natychmiast zadzwoniła do Garażu Darnella. Leigh powiedziała, że
Arnie wezwał stamtąd pomoc drogową i pojechał razem z kierowcą;
wcześniej, nie zważając na jej protesty, wsadził ją do taksówki.
Po drugim sygnale odezwał się astmatyczny, lecz mimo to głęboki
głos: - Garaż Darnella.
Odłożyła słuchawkę uświadomiwszy sobie, że popełniłaby poważny
błąd, gdyby poprosiła go do telefonu. Wyglądało na to, że ona i
Mike popełnili już wystarczająco dużo pomyłek, jeśli chodziło o
Arniego i jego samochód. Zaczeka na jego powrót do domu i powie
to, co ma do powiedzenia, patrząc mu prosto w twarz. Powiedziała
to teraz.
- Przykro mi, Arnie.
Byłoby lepiej, gdyby ta rozmowa mogła odbyć się w obecności
Mike'a, ale Mike był w Kansas City, biorąc udział w sympozjum na
temat początków wolnego handlu w średniowieczu. Wróci do domu
dopiero w niedzielę, jeżeli ostatnie wydarzenia nie skłonią go
do wcześniejszego przyjazdu. Regina uważała to za całkiem
możliwe. Uświadomiła sobie - nie bez skruchy - iż chyba dopiero
teraz zaczęła sobie zdawać sprawę z powagi sytuacji. - Przykro -
 powtórzył Arnie głuchym, bezbarwnym głosem.
- Tak. Ja... to znaczy my...
Umilkła, nie mogąc wykrztusić ani słowa więcej. W wyrazie jego
nieruchomej twarzy było coś przerażającego. Miał zupełnie puste
spojrzenie. Wszystko, na co potrafiła się zdobyć, to patrzeć na
niego potrząsając głową, czując w nosie i gardle ohydny smak łez.
Nienawidziła płaczu. Obdarzona silną wolą, jedna z dwóch córek
w katolickiej rodzinie składającej się oprócz nich z ojca -
wykwalifikowanego robotnika, matki i siedmiu braci, postanowiła
za wszelką cenę dostać się na studia, choć ojciec uważał, że
jedyne, czego uczą się tam porządne dziewczęta, to jak stracić
dziewictwo i w jaki sposób oderwać się od Kościoła, zdążyła się
nie raz i nie dwa przekonać co to znaczy płacz. Jeżeli jej własna
rodzina uważała ją czasem za twardą i niewzruszoną, to tylko
dlatego, że nie rozumieli, iż po przejściu przez piekło było się
zahartowanym przez płonący tam ogień, oraz że jeśli trzeba było
pokonać tak wielkie przeciwności, by postawić na swoim, to w
człowieku rodziło się pragnienie, żeby od tej pory wszystko
działo się już według jego woli. - Wiesz, co ci powiem? - zapytał
Arnie.
Pokręciła głową, wciąż czując pod powiekami pieczenie gorących
łez. - Rozśmieszasz mnie. Gdybym nie był tak zmęczony, ryczałbym
ze śmiechu. Równie dobrze mogłaś być z tymi facetami, którzy to
zrobili. Na pewno sprawiłoby ci to więcej przyjemności niż im. -
 Arnie, to nieuczciwe!
- Właśnie, że to jest uczciwe! - ryknął na nią. Nagle jego oczy
rozbłysły niesamowitym ogniem. Po raz pierwszy w życiu Regina
poczuła strach przed swoim synem. - Twój pomysł, żeby zabrać go
sprzed domu! Jego pomysł, żeby postawić go na parkingu przy
lotnisku! Jak myślisz, kogo powinienem winić? No, jak myślisz?
A może uważasz, że stałoby się to samo, gdybym trzymał go tutaj,
co? Zacisnąwszy pięści postąpił krok w jej kierunku; z najwyższym
trudem opanowała się, by nie cofnąć się przed nim. - Czy nie
moglibyśmy o tym porozmawiać jak dwie rozumne ludzkie istoty? -
zapytała. - Jeden z nich zesrał się na tablicę przyrządów -
poinformował ją lodowatym tonem. - To tyle na temat rozumu, mamo.
Wydawało jej się, że zdołała już zapanować nad łzami, ale ta
wiadomość o potwornie głupiej, irracjonalnej nienawiści
sprowadziła je ponownie. Zapłakała. Płakała rozpaczając nad tym,
co przeżył jej syn. Opuściła głowę i płakała ze zdumienia, bólu
i strachu. Odkąd została matką, zawsze w głębi duszy uważała się
za lepszą od innych kobiet, które miały dzieci starsze od
Arniego. Kiedy miał roczek, tamte matki trzęsły żałośnie głowami
i mówiły jej, żeby poczekała, aż jej syn skończy pięć lat, bo
dopiero wtedy zaczną się z nim prawdziwe kłopoty - będzie już
umiał powiedzieć "gówno" na rodzinnej uroczystości z udziałem
babci i dziadków oraz podejmie pierwsze próby bawienia się
zapałkami. Jednak Arnold, w wieku dwunastu miesięcy nie
przysparzający najmniejszych problemów, nie przysparzał ich
również wtedy, kiedy miał pięć lat. Wówczas inne matki spoglądały
z westchnieniem w niebo i ostrzegały ją, że najgorsze zacznie się
w wieku dziesięciu lat. Potem z dziesięciu zrobiło się piętnaście
- wówczas problemy miały już być bardzo poważnej natury, z
rockowymi koncertami, narkotykami, dziewczętami, kradzeniem
kołpaków z kół i różnymi... no... chorobami włącznie. A ona cały
czas uśmiechała się skrycie, gdyż wszystko toczyło się zgodnie
z planem; dzieciństwo jej syna wyglądało tak, jak powinno było
wyglądać jej dzieciństwo: miał troskliwych rodziców gotowych dać
mu wszystko, czego tylko zapragnął (w granicach zdrowego
rozsądku, ma się rozumieć), i którzy chcieli w przyszłości posłać
go na taki uniwersytet, jaki sobie wybierze (oczywiście pod
warunkiem, że będzie to dobry wybór), wieńcząc tym samym
olśniewającym sukcesem grę/zawód/powołanie zwane Rodzicielstwem.
Gdyby ktoś zwrócił jej uwagę, że Arnie ma niewielu przyjaciół i
często dostaje cięgi od rówieśników, odparłaby oschle, iż ona
chodziła do małomiasteczkowej szkoły w bardzo złej dzielnicy,
gdzie chłopcy często darli dziewczętom bawełniane majtki, a
następnie podpalali je zapalniczkami ozdobionymi wygrawerowanym
wizerunkiem ukrzyżowanego Chrystusa. A gdyby ktoś ośmielił się
zasugerować, że jej metody wychowawcze różniły się jedynie pod
względem materialnych celów od metod stosowanych przez tak bardzo
przez nią znienawidzonego ojca, wpadłaby natychmiast we
wściekłość i wskazała na swego idealnego syna jako na żywe
zaprzeczenie takich insynuacji. Teraz jednak jej idealny syn stał
przed nią blady, wyczerpany, z rękami wymazanymi po łokcie w
smarach, kipiąc takim samym, z najwyższym trudem tłumionym
gniewem jak jego dziadek, wręcz upodabniając się do niego pod
względem fizycznym. Wszystko rozsypało się na kawałki. - Arnie,
rano porozmawiamy o tym, co teraz powinniśmy zrobić -
powiedziała, usiłując opanować się i powstrzymać płynące wciąż
z jej oczu łzy. - Rano o wszystkim porozmawiamy. - Chyba że
wstaniesz bardzo wcześnie - odparł bez większego zainteresowania.
- Zdrzemnę się jakieś cztery godziny, a potem znowu jadę do
garażu. - Po co?
Parsknął dzikim śmiechem i zamachał raptownie ramionami, jakby
próbował zerwać się do lotu. - A jak myślisz? Mam mnóstwo pracy!
Więcej, niż potrafisz sobie wyobrazić! - Przecież jutro musisz
iść do szkoły! Nie, Arnie, ja... ja ci zakazuję! Kategorycznie
zakazuję! Utkwił w niej ciężkie spojrzenie, a ona znowu o mało
nie cofnęła się o krok. To wszystko zaczynało przypominać jakiś
potworny, nie mający końca koszmar. - Nie bój się, pójdę do
szkoły - powiedział. - Wezmę ze sobą ubranie na zmianę i nawet
wykąpię się po pracy, żeby nikomu nie wykręciło nosa. Po lekcjach
pojadę znowu do Darnella. Czeka mnie dużo pracy... bardzo dużo...
ale wiem, że dam sobie radę. Tyle tylko, że pochłonie to sporo
moich oszczędności i będę musiał trochę bardziej przyłożyć się
do tego, co robię dla Willa. - Twoja nauka... Twoje studia!
- Ach, to... - Uśmiechnął się jak nakręcana lalka. - Oczywiście,
że na tym ucierpią. Nie będę cię oszukiwał. Nie mogę też obiecać,
że zmieszczę się w górnych dziesięciu procentach wyników. Myślę,
że dojadę jakoś do końca roku na trójkach, a może od czasu do
czasu trafi się jakaś czwórka. - Nie! Zapominasz o studiach!
Wyraźnie utykając zbliżył się do stołu, oparł na nim obie ręce
i nachylił się ku niej. Obcy... Mój syn jest dla mnie zupełnie
obcy... - pomyślała. Czy to naprawdę moja wina? Czy to naprawdę
dlatego, że chciałam dla niego jak najlepiej? Czy to możliwe?
Boże, błagam Cię, spraw, żeby to był tylko okropny sen, z którego
obudzę się ze łzami w oczach...! - W tej chwili zależy mi tylko
na trzech rzeczach - wycedził, wpatrując się w nią nieruchomym
spojrzeniem. - Na Christine, Leigh i na tym, żeby utrzymywać jak
najlepsze stosunki z Willem Darnellem, bo wtedy mam szansę
wyremontować ją tak, że będzie wyglądała jak nowa. Gówno mnie
obchodzą studia. A jeśli nie odczepisz się ode mnie, w ogóle
zrezygnuję ze szkoły. To chyba powinno poskutkować, skoro nic
innego do ciebie nie dociera. - Nie możesz tego zrobić... -
wyszeptała. - Zrozum, Arnoldzie. Być może zasłużyłam sobie na
twoją... na twoje okrucieństwo, ale będę walczyć ze wszystkich
sił z tym, co zmusza cię do niszczenia samego siebie. Dlatego nie
mów mi, że zrezygnujesz ze szkoły. - Na pewno to zrobię - odparł.
- Chcę, żebyś nie miała co do tego żadnych złudzeń. W lutym
skończę osiemnaście lat i jeżeli do tego czasu nie odczepisz się
ode mnie, nic nie zdoła mnie przed tym powstrzymać. Rozumiesz,
co do ciebie mówię? - Idź spać - wykrztusiła przez łzy. - Idź już
spać, bo łamiesz mi serce. Ku jej przerażonemu zdumieniu
roześmiał się.
- Czyżby? To boli, prawda? Wiem coś o tym.
Odwrócił się i odszedł powoli, wyraźnie utykając na lewą nogę.
Wkrótce potem usłyszała na schodach jego ciężkie, zmęczone kroki.
Ten odgłos przywiódł jej na myśl okropne wspomnienie z
dzieciństwa, kiedy myślała, leżąc w łóżku: Potwór wreszcie idzie
spać. Wybuchnęła spazmatycznym łkaniem, wstała niezgrabnie z
krzesła i wyszła tylnymi drzwiami z domu, by wypłakać się w
samotności. Objęła się mocno ramionami - niewielka pociecha, ale
lepsza niż żadna - i spojrzała przez łzy na zamazany, poczwórny
sierp księżyca. Wszystko się zmieniło, a stało się to z
szybkością cyklonu. Syn nienawidził jej, widziała to w jego
twarzy. Nie był to napad złego humoru, chwilowy żal ani
przejściowy wybryk niedojrzałej dorosłości. On po prostu jej
nienawidził, a przecież nie tak miało być między nią a jej
ukochanym chłopcem. Zupełnie nie tak.
Stała na progu i płakała tak długo, że łzy zdążyły utorować sobie
na jej policzkach ścieżki i płynęły szybko jedna za drugą,
pochlipywania zaś zamieniły się w okazjonalne, urwane
westchnienia. Nocny chłód kąsał jej gołe nogi i przedzierał się
bez trudu przez cienką podomkę. Wróciła do domu i weszła na górę.
Prawie minutę stała niezdecydowanie przed drzwiami pokoju
Arniego, zanim nacisnęła klamkę i weszła do środka. Zasnął w
spodniach na nie zasłanym łóżku. Wyglądał nie tyle na pogrążonego
we śnie, co raczej na nieprzytomnego, jego twarz zaś wydawała się
nieprawdopodobnie stara. Obserwując go w przyćmionym świetle
wpadającym z korytarza przez uchylone drzwi, odniosła przez
chwilę wrażenie, iż ma mocno przerzedzone włosy, uchylone usta
zaś są zupełnie pozbawione zębów. Z jej gardła wydobył się
rozpaczliwy skrzek i nie zastanawiając się pobiegła do niego. Z
bliska przekonała się jednak, że to on, Arnie, i że złudzenie
wywołane było przez słabe oświetlenie i jej pobudzoną ostatnimi
przeżyciami wyobraźnię. Zauważyła, że nastawił budzenie na 4.30;
przemknęła jej myśl, czy nie powinna wyłączyć brzęczyka i nawet
wyciągnęła już rękę, ale okazało się, że nie jest w stanie tego
zrobić. Poszła do swojej sypialni, usiadła przy stoliku i wzięła
do ręki słuchawkę. Trzymała ją przez dłuższy czas, zastanawiając
się głęboko. Jeżeli zadzwoni do Mike'a w środku nocy, gotów
jeszcze pomyśleć, że... Że stało się coś okropnego?
Zachichotała mimowolnie. Przecież się stało, prawda? I działo się
w dalszym ciągu. Wykręciła numer Ramada Inn w Kansas City, gdzie
zatrzymał się jej mąż, zdając sobie niejasno sprawę z tego, że
po raz pierwszy od chwili, kiedy przed dwudziestu siedmiu laty
opuściła na zawsze ponury dwupiętrowy dom w Rocksburgu, wzywa
kogoś na pomoc.


28. LEIGH SKŁADA WIZYTĘ

Nie chciałbym robić zbytniego rejwachu,
Ale czy opchniesz mi swój magiczny autobus, brachu?
Zwisa mi, ile za niego zabulę,
Ale koniecznie muszę odwiedzić moją brzydulę.
Muszę go mieć... Muszę go mieć... Muszę go mieć...
(Nic z tego, koleś... Cześć).

The Who

Przez większą część opowieści udało jej się przebrnąć bez
problemów. Siedziała ze ściśniętymi mocno kolanami na jednym z
dwóch krzeseł przeznaczonych dla gości, ubrana w ładny
różnokolorowy wełniany sweter i brązową sztruksową spódniczkę.
Rozpłakała się dopiero pod sam koniec i nie mogła znaleźć
chusteczki. Dennis Guilder wręczył jej pudełko jednorazówek
stojące na szafce przy łóżku. - Uspokój się, Leigh - powiedział.
- Ja... uuu-uuu... Nie mogę! Od tamtej pory ani razu mnie nie
odwiedził... W szkole wygląda na okropnie zmęczonego... A ty
powiedziałeś, że tutaj też nie był... - Przyjdzie, jak będzie
mnie potrzebował - odparł Dennis. - Idiotyczne, zarozumiałe
samcze pieprzenie! - prychnęła, po czym raptownie umilkła, w
komiczny sposób zdumiona tym, co powiedziała. Łzy wyżłobiły sobie
kręte ścieżki w jej dyskretnym makijażu. Leigh i Dennis przez
chwilę spoglądali na siebie bez słowa, po czym parsknęli
śmiechem. Był to jednak bardzo krótki śmiech, a w dodatku
niezupełnie szczery. - Rozmawiał z nim Motopaszcza? - zapytał
Dennis.
- Kto?
- Motopaszcza. Tak Lenny Barongg nazwał pana Vickersa, tego od
poradnictwa. - Aha. Tak, chyba tak. W każdym razie przedwczoraj
wezwali go tam, ale nic mi potem nie powiedział, a ja nie miałam
odwagi, żeby go zapytać. W ogóle nic nie mówi. Zrobił się bardzo
dziwny. Dennis skinął głową. Wątpił, czy Leigh zdawała sobie z
tego sprawę - chyba nie, gdyż była zbyt głęboko pogrążona we
własnych zmartwieniach i niepewności - ale myśląc o Arniem
doznawał coraz wyraźniejszego uczucia bezsilności i nasilającego
się strachu. Sądząc z wieści, jakie w ciągu ostatnich dni dotarły
do niego, Arnie znajdował się na krawędzi nerwowego załamania.
Relacja Leigh stanowiła najświeższy i najbardziej oczywisty
dowód. Jeszcze nigdy do tej pory Dennis nie chciał tak bardzo
wyjść ze szpitala. Oczywiście mógł zadzwonić do Vickersa i
zaoferować swoją pomoc, a także mógł zadzwonić do Arniego... tyle
tylko, że według słów Leigh Arnie był teraz zawsze albo w szkole,
albo w Garażu Darnella, albo spał. Powiedziała mu, że jego ojciec
wrócił wcześniej z jakiegoś sympozjum i u Cunninghamów doszło do
kolejnej kłótni. Choć Arnie nie przyznał się przed nią do tego,
to Leigh podejrzewała, iż niewiele brakowało, by po prostu
wyprowadził się z domu. Z kolei Dennis nie miał najmniejszej
ochoty dzwonić do Garażu Darnella. - Co mam począć? - zapytała
Leigh. - Co ty byś zrobił na moim miejscu? - Zaczekaj - odparł
Dennis. - Zdaje się, że to jedyne, co ci pozostało. - I
jednocześnie najtrudniejsze... - szepnęła tak cicho, że ledwo
usłyszał.  Bezwiednie mięła i szarpała jednorazową chusteczkę,
Obsypując brązową spódniczkę białymi strzępkami. - Rodzice chcą,
żebym przestała się z nim spotykać. Boją się... Boją się, że
Repperton i reszta spróbują czegoś innego. - A więc jesteś pewna,
że to sprawka Buddy'ego i jego kolesiów? - Tak. Wszyscy tak
uważają. Pan Cunningham zawiadomił nawet policję, choć Arnie
prosił, żeby tego nie robił. Powiedział, że sam wyrówna rachunki
i zdaje się, że to najbardziej ich przeraziło. Mnie zresztą też.
Policja zatrzymała Buddy'ego i jednego z jego przyjaciół, tego,
którego nazywają Moochie... Wiesz, o kim mówię? - Tak.
- I tego chłopca, który pracuje na parkingu przy lotnisku. Zdaje
się, że nazywa się Galton... - Sandy Galton.
- Widocznie podejrzewają, że był z nimi albo przynajmniej wpuścił
ich na parking... - Owszem, trzyma się z nimi, ale nie jest tak
zdegenerowany jak reszta. Skoro to wszystko wiesz, musiałaś
jednak z kimś rozmawiać. - Najpierw z panią Cunningham, a potem
z jej mężem. Chyba żadne z nich nie wie, że rozmawiałam z nimi
obojgiem. Są strasznie... - Przygnębieni - podpowiedział Dennis.
Potrząsnęła głową.
- Więcej. Oboje wyglądają, jakby... jakby byli półprzytomni czy
coś w tym rodzaju. Jej wcale mi nie żal, bo cały czas sprawia
wrażenie, jakby zależało jej tylko na tym, żeby postawić na
swoim, ale strasznie mi przykro z powodu pana Cunninghama. Jest
taki... taki... - Umilkła na chwilę, po czym ciągnęła: - Kiedy
pojechałam tam wczoraj zaraz po szkole, pani Cunningham kazała
mi mówić do siebie po imieniu, ale jakoś nie mogę się przemóc...
Dennis uśmiechnął się.
- A ty możesz? - zapytała Leigh.
- Tak, ale miałem znacznie więcej czasu, żeby się przyzwyczaić.
Po raz pierwszy podczas tej wizyty na jej twarzy pojawił się
szczery uśmiech. - Chyba właśnie na tym polega różnica. W każdym
razie, kiedy tam przyjechałam, ona była w domu, ale pan
Cunningham nie wrócił jeszcze ze szkoły... to znaczy z
uniwersytetu... - Aha.
- Wzięła zwolnienie do końca tygodnia. Powiedziała mi, że nie
czuła się na siłach, żeby iść do pracy, mimo że do Święta
Dziękczynienia zostały tylko trzy dni. - Jak wyglądała?
- Okropnie - odparła Leigh i sięgnęła po kolejną chusteczkę, po
czym natychmiast zaczęła szarpać jej brzegi. - Pierwszy raz
widziałam ją miesiąc temu, a teraz sprawia wrażenie, jakby przez
ten czas postarzała się o dziesięć lat. - A on? Michael?
- Też wydaje się starszy, ale i twardszy. - Zawahała się. -
Jakby... jakby nagle zaczął działać na wyższych obrotach. Dennis
nic nie odpowiedział. Znał Michaela Cunninghama od trzynastu lat,
lecz jeszcze nigdy nie zdarzyło mu się widzieć go działającego
na wysokich obrotach, więc nie mógł wypowiadać się w tej kwestii.
W domu Cunninghamów na obrotach była zawsze Regina; Michael
podążał jej śladem, zajmował się przyrządzaniem drinków podczas
kolacji, na których zjawiali się najczęściej inni wykładowcy z
uniwersytetu, słuchał muzyki z magnetofonu, robił melancholijne
miny... Nie, nawet starając się ze wszystkich sił Dennis nie
potrafił wyobrazić go sobie na wysokich obrotach. "Ostateczne
zwycięstwo" - powiedział kiedyś ojciec Dennisa stojąc przy oknie
i obserwując Reginę prowadzącą Arniego za rękę do samochodu, za
którego kierownicą siedział Michael. Arnie i Dennis mieli wtedy
mniej więcej po siedem lat. "Tryumf absolutny. Ciekawe, czy każe
temu nieszczęsnemu kołkowi zaczekać w samochodzie nawet wtedy,
kiedy Arnie będzie brał ślub. A może..." Nie dokończył zdania,
gdyż matka przywołała go do porządku, wskazując wzrokiem syna i
przykładając ostrzegawczym gestem palec do ust. Dennis nigdy nie
zapomniał ani tego gestu, ani słów ojca. Co prawda mając siedem
lat nie rozumiał zbyt wiele, ale nawet w tym wieku wiedział
doskonale, co oznacza określenie "nieszczęsny kołek". Nawet jako
siedmioletni chłopak domyślał się niejasno, dlaczego ojciec
nazwał w ten sposób Michaela Cunninghama. Zrobiło mu się żal tego
człowieka... i od tej pory było mu go żal zawsze, aż do chwili
obecnej. - Przyjechał wtedy, kiedy ona kończyła opowiadać mi
swoją wersję wydarzeń - ciągnęła Leigh. - Chcieli, żebym została
na obiedzie - Arnie jada posiłki u Darnella - ale powiedziałam
im, że muszę wracać do domu. Pan Cunningham zaproponował, że mnie
odwiezie i po drodze opowiedział mi swoją wersję. - Czyżby
znajdowali się po przeciwnych stronach?
- Niezupełnie, ale... To pan Cunningham zawiadomił policję. Arnie
nie chciał o tym nawet słyszeć, a pani Cunningham... to znaczy
Regina... nie potrafiła się na to zdobyć. - Wygląda na to, że
Arnie postanowił wszystko załatwić zupełnie sam, prawda? -
zapytał ostrożnie Dennis. - Chyba tak... - szepnęła Leigh, po
czym nagle wybuchnęła: - Ale to nie wszystko! On wszedł w jakieś
ciemne interesy z tym Darnellem, jestem tego pewna! Wczoraj w
szkole powiedział mi, że po południu i wieczorem skończy zakładać
nowe przednie zawieszenie, a kiedy zapytałam go, czy to jest
bardzo drogie, uśmiechnął się i mruknął, żebym się nie martwiła,
bo ma otwarty duży kredyt... - Zwolnij trochę.
Po jej policzkach znowu płynęły łzy.
- Ma otwarty duży kredyt, bo razem z kimś, kto nazywa się Jimmy
Sykes, będą w piątek i sobotę załatwiać różne sprawy dla Willa
Darnella. Tak mi powiedział, a ja... a ja myślę, że to na pewno
jest coś nielegalnego! - Co powiedział policjantom, kiedy pytali
go o Christine? - Że znalazł ją... w takim stanie. Chcieli
wiedzieć, czy podejrzewa, kto mógł to zrobić, a on powiedział,
że nie. Wtedy zapytali go, czy to prawda, że został zaatakowany
przez Buddy'ego Reppertona, który wyciągnął nóż i został za to
wyrzucony ze szkoły. Arnie wyjaśnił, że Buddy wytrącił mu z ręki
torebkę z drugim śniadaniem i rozdeptał ją, a wtedy nadszedł pan
Casey, który rozdmuchał całą sprawę. Oni na to, czy to prawda,
że Buddy odgrażał się, że się z nim porachuje, ale Arnie wzruszył
tylko ramionami i powiedział, że może coś takiego było, ale samo
gadanie nic nie znaczy. Dennis patrzył w milczeniu przez okno na
pochmurne listopadowe niebo, zastanawiając się nad tym, co
usłyszał. Wydało mu się to co najmniej złowieszcze. Jeżeli Arnie
rzeczywiście rozmawiał z policją tak, jak wynikało z relacji
Leigh, to nie powiedział ani jednego kłamstwa, lecz przedstawił
wszystko w takim świetle, iż wydarzenia na zapleczu warsztatów
wyglądały na niewinną przepychankę. Dennis uznał to za bardzo
niepokojące.
- Nie wiesz, co Arnie może robić dla tego Darnella? - zapytała
Leigh. - Nie - odparł, choć miał pewne podejrzenia. Ruszył mały
magnetofon ukryty w jego pamięci i Dennis usłyszał głos ojca:
"Słyszałem to i owo... kradzione samochody... papierosy i
alkohol... przemyt... Do tej pory miał dużo szczęścia..."
Spojrzał na twarz Leigh; była blada, z makijażem pooranym
kanalikami wyżłobionymi przez łzy. Trzymała się Arniego z całych
sił. Być może przy okazji dowiedziała się o świecie czegoś, o
czym w normalnych warunkach nie wiedziałaby jeszcze przez co
najmniej dziesięć lat, ale to wcale jej nie pomagało i na pewno
nie było słuszne. Nagle zaświtała mu nie związana zupełnie z
tematem rozmowy myśl, że pierwsze symptomy poprawy wyglądu
Arniego dostrzegł na jakiś miesiąc przed początkiem jego
fascynacji Leigh... ale na pewno po tym, jak w jego życiu
pojawiła się Christine. - Porozmawiam z nim - obiecał.
- To dobrze - powiedziała i podniosła się z miejsca. - Wiesz,
Dennis... Nie chcę, żeby wszystko było jak przedtem, i wiem, że
już nigdy nie będzie, ale nadal go kocham... i chcę, żebyś mu to
powtórzył. - W porządku.
Oboje byli zażenowani i przez dłuższą chwilę żadne z nich nie
wiedziało, co powiedzieć. Dennis pomyślał, że gdyby to wszystko
działo się nie naprawdę, lecz na przykład w piosence country,
właśnie w tej chwili wkroczyłby do akcji Najlepszy Przyjaciel.
Nieuczciwa, paskudna (i lubieżna) część jego duszy nie miałaby
nic przeciwko temu. Nic a nic. Leigh wciąż bardzo go pociągała,
bardziej niż jakakolwiek dziewczyna od dłuższego czasu. Może
nawet bardziej niż jakakolwiek w ogóle. Niech Arnie wozi sobie
do Burlington fajerwerki i whisky i grzebie przy tym swoim
gracie. W tym czasie on i Leigh zdążą się lepiej poznać. Odrobina
współczucia i pociechy. Wiecie, jak to jest. Przez krótką, ledwo
uchwytną chwilę, tuż przed tym, jak wyznała swoją miłość do
Arniego, wydawało mu się, że potrafiłby to zrobić. Była przecież
tak bardzo wrażliwa. Co prawda uczyła się, jak być twardą, ale
na te lekcje nikt nie uczęszcza z ochotą. Mógłby coś
powiedzieć... coś, co się zwykle mówi w takich sytuacjach... na
przykład: "Chodź tutaj". Przyszłaby, usiadła na skraju łóżka,
porozmawialiby jeszcze trochę na jakiś przyjemniejszy temat, a
potem może by ją pocałował. Miała cudowne, zmysłowe usta,
stworzone wyłącznie do pocałunków. Pierwszy pocałunek byłby na
pocieszenie. Drugi z przyjaźni. A trzeci załatwiłby sprawę.
Instynkt, który do tej pory raczej go nie zawodził, podszeptywał
mu, że coś takiego było zupełnie możliwe. Mimo to nie powiedział
nic, co mogłoby zaowocować takim rozwojem sytuacji; nie uczyniła
tego również Leigh. Między nimi tkwił Arnie i nic nie wskazywało
na to, żeby kiedykolwiek miało to ulec zmianie. Arnie i jego
dama. Roześmiałby się, gdyby sytuacja nie była tak niedorzeczna
i upiorna. - Kiedy cię stąd wypuszczą? - zapytała.
- W niczego nie spodziewający się świat? - dokończył i
zachichotał. Po chwili przyłączyła się do jego śmiechu. - Coś w
tym rodzaju - potwierdziła i ponownie się roześmiała. -
Przepraszam. - Nie ma za co - odparł. - Zdążyłem już przywyknąć,
że wszyscy nabijają się ze mnie. Twierdzą, że muszę tu zostać do
stycznia, ale postanowiłem zrobić ich w balona. Wracam do domu
na Gwiazdkę. W komnacie tortur wypacam codziennie wiadro wody. -
 W komnacie tortur?
- To oddział rehabilitacji. Kręgosłup mam już w porządku, a inne
kości zrastają się tak szybko, że czasem nie mogę wytrzymać, tak
mnie swędzą. Żrę całymi kubłami owoce dzikiej róży. Doktor
Arroway uważa to za zwykły przesąd, ale trener Puffer przysięga,
że to prawda, i truje mi o tym za każdym razem, kiedy przychodzi.
- Często cię odwiedza?
- Owszem. Już prawie udało mu się mnie przekonać, że jedzenie
owoców dzikiej róży pomoże mi szybciej wyzdrowieć. - Dennis
umilkł na chwilę, po czym dodał: - Oczywiście już nigdy nie
zagram w drużynie. Przez jakiś czas będę chodził o kulach, a
potem, jeśli dopisze mi szczęście, o lasce. Ostatnio doktor
Arroway poinformował mnie radośnie, że mogę dość długo utykać.
Kto wie, czy nie do końca życia. - Okropnie mi przykro... -
szepnęła. - Przykro mi, że to się przydarzyło takiemu miłemu
chłopakowi, jak ty, ale także z innego powodu, bardziej
egoistycznego. Nieraz zastanawiam się, czy wszystko wyglądałoby
tak jak teraz, gdybyś był zdrowy i częściej widywał się z Arniem.
- Masz rację - przyznał ze skruchą Dennis. - To wszystko moja
wina. Jednak Leigh nie uśmiechnęła się.
- Wiesz, że zaczęłam się obawiać, czy przypadkiem nie postradał
zmysłów? Nie powiedziałam o tym ani jego rodzicom, ani moim, ale
wydaje mi się, że jego matka... Nie wiem, co jej nagadał tego
dnia, kiedy znaleźliśmy na parkingu rozbity samochód, ale...
Podejrzewam, że mocno się wtedy posprzeczali. Dennis skinął w
milczeniu głową.
- To wszystko jest takie... takie szalone! Rodzice zaproponowali,
że kupią mu jakiś inny używany wóz zamiast Christine, ale on nie
zgodził się na to. Kiedy pan Cunningham odwoził mnie do domu,
powiedział mi, że chciał mu nawet kupić zupełnie nowy samochód,
lecz Arnie odparł, że nie może przyjąć takiego prezentu. Wtedy
ojciec zaczął go przekonywać, że to wcale nie musi być prezent,
bo Arnie będzie mógł zwrócić mu pieniądze, jak tylko zacznie
zarabiać... Czy wiesz, o czym myślę? - Tak - odparł Dennis. - To
nie może być jakiś samochód, tylko właśnie ten. Christine. - Ja
to uważam za zwykłą obsesję. Cały czas myśli i mówi tylko o niej.
Czy nie na tym właśnie polega obsesja? Boję się, a chwilami
nienawidzę, ale nie jego się boję i nie jego nienawidzę. To ten
choler... Nie, to ten pieprzony samochód. Ta suka Christine.
Leigh zarumieniła się, zmrużyła oczy i wykrzywiła usta. Jej twarz
nie była już ani piękna, ani nawet ładna, choć malująca się na
niej nienawiść czyniła ją w jakiś przedziwny sposób interesującą,
a nawet atrakcyjną. Po raz pierwszy w życiu Dennis zrozumiał,
dlaczego to uczucie nazywano czasem zielonookim potworem. -
Powiem ci, czego bym sobie najbardziej życzyła - mówiła dalej
Leigh. Jej oczy miotały błyskawice. - Otóż życzyłabym sobie, żeby
którejś nocy ktoś zabrał przez pomyłkę tę jego bezcenną,
przeklętą Christine i zawiózł ją na złomowisko, tam gdzie
ściągają wraki z toru wyścigowego. A następnego dnia rano
podjechałby ten dźwig z ogromnym magnesem, podniósł ją i wrzucił
do zgniatarki, a ktoś nacisnąłby guzik i po chwili zostałaby z
niej tylko kostka metalu. Wtedy chyba wreszcie by się to
skończyło, nie uważasz? Dennis nie odpowiedział; po chwili
dostrzegł, jak potwór podwija pod siebie ogon i umyka z jej
twarzy. Leigh wyglądała tak, jakby nagle uszło z niej powietrze.
- Chyba okropnie to brzmi, prawda? Zupełnie jakbym żałowała, że
te łobuzy nie dokończyły dzieła. - Rozumiem, co czujesz.
- Naprawdę?
Dennis przypomniał sobie Arniego walącego wściekle pięścią w
obudowę tablicy wskaźników. Szalony błysk pojawiający się w jego
oczach, kiedy był blisko Christine. Przypomniał sobie, jak usiadł
za jej kierownicą w garażu LeBaya i co wtedy zobaczył. Na końcu
zaś przypomniał sobie swój sen: pędzące ku niemu oślepiające
kręgi reflektorów i przeraźliwy kobiecy krzyk ślizgających się
opon. - Tak - powiedział. - Tak mi się wydaje.
Popatrzyli na siebie bez słowa.


29. ŚWIĘTO DZIĘKCZYNIENIA

Minęły dwie albo trzy godziny,
Wysokość spadla na pięćset sześć,
Paliwa nie zostało ani odrobiny,
Wracajmy do domu, dopóki szansa jest.
Nie dogonisz mnie -
O nie, mój drogi, nie dogonisz nigdy mnie -
Bo jeśli zbliżysz się do mnie bardziej, niż ja tego chcę. To
zniknę jak zimowy wiatr.

Chuck Berry

W szpitalu świąteczny obiad zaczęto podawać o jedenastej,
skończono zaś o pierwszej. Dennis otrzymał swoją porcję kwadrans
po dwunastej; trzy cienkie plastry pieczonej indyczej piersi,
łyżka sosu, porcja tłuczonych ziemniaków rozmiaru i kształtu
piłki baseballowej (brakuje tylko czerwonych szwów, pomyślał z
kwaśnym rozbawieniem), taka sama porcja mrożonej dyni w jaskrawym
pomarańczowym kolorze, oraz plastikowy pojemniczek z żurawinami.
Na deser były lody. W rogu tacy leżała mała niebieska kartka.
Wiedząc już sporo o szpitalnych obyczajach - przekonał się, iż
wiedza ta pogłębia się wraz z każdą kuracją kolejnych odleżyn na
tyłku - zapytał posługacza, który po pewnym czasie przyszedł
zabrać tacę, co dostali na obiad żółto- i czerwonokartkowcy.
Okazało się, że ci z żółtymi kartkami musieli zadowolić się dwoma
kawałkami indyka bez żadnych dodatków i galaretką na deser,
natomiast ci z czerwonymi otrzymali jedną porcję mielonego mięsa
i tłuczone ziemniaki. W większości przypadków nie byli nawet w
stanie sami tego zjeść i musiano ich karmić. Na Dennisa to
wszystko podziałało bardzo przygnębiająco. Bez najmniejszego
trudu mógł sobie wyobrazić matkę stawiającą na stole w dużym
pokoju wielkiego dymiącego indyka, ojca ostrzącego zakrzywiony
nóż, zaczerwienioną z dumy i poczucia odpowiedzialności siostrę,
z czerwoną aksamitną wstążką we włosach, nalewającą każdemu
kieliszek dobrego czerwonego wina. Mógł sobie również wyobrazić
smakowite zapachy i radosną atmosferę, w jakiej siadano do stołu.
Mógł sobie to wszystko wyobrazić... ale chyba nie powinien tego
czynić. W rzeczywistości było to najbardziej ponure Święto
Dziękczynienia w jego życiu. Wbrew swoim zwyczajom po obiedzie
zapadł w płytką drzemkę (w dni świąteczne nie miał zajęć
rehabilitacyjnych) i śnił niespokojny sen, w którym gromada
posługaczy szła przez oddział intensywnej terapii wrzucając
kawałki pieczonego indyka do kroplówek i urządzeń wspomagających
oddychanie. Rano z godzinną wizytą zjawili się matka, ojciec i
siostra; po raz pierwszy wyczuł, że Ellie chce jak najszybciej
wrócić do domu. Callisonowie zaprosili ich do siebie na lekką
przedpołudniową przekąskę, a Lou Callison, jeden z trzech braci,
miał czternaście lat i był "fajny". Unieruchomiony w łóżku Dennis
przestał być atrakcją dla swojej siostry. W jego szpiku kostnym
nie stwierdzono żadnej nowej, śmiertelnie niebezpiecznej odmiany
raka ani nie zanosiło się na to, że będzie sparaliżowany do końca
życia, więc w gruncie rzeczy nie warto było się nim zajmować.
Kiedy o wpół do pierwszej zadzwonili do niego od Callisonów,
Dennis odniósł wrażenie, że jego ojciec jest odrobinę pijany -
domyślał się, że tata właśnie sączy swoją drugą Krwawą Mary, mama
zaś coraz częściej zerka na niego z niezadowoleniem. W tym czasie
Dennis kończył zaakceptowany przez dietetyka błękitnokartkowy
świąteczny obiad - jedyny taki obiad w jego życiu, z którym
uporał się w piętnaście minut - i chyba udało mu się rozmawiać
przez telefon w beztroski, pogodny sposób, gdyż nie chciał psuć
ich radosnego nastroju. Ellie zamieniła z nim tylko kilka słów,
bez przerwy chichocząc i wygadując jakieś głupoty. Chyba właśnie
rozmowa z nią tak go zmęczyła, że zapadł w drzemkę. Zasnął (i
śnił ten niepokojący sen) około drugiej. Szpital, w którym
pozostał jedynie dyżurny personel, był pogrążony w nienaturalnej
ciszy. Dobiegający z sąsiednich pokojów bełkot radioodbiorników
i telewizorów docierał do uszu Dennisa jakby przez grubą warstwę
waty. Posługacz, który zabrał tacę, uśmiechnął się szeroko i
powiedział, że ma nadzieję, iż smakował mu ten "specjalny obiad".
Dennis zapewnił go, że tak. Bądź co bądź w Święto Dziękczynienia
należało być miłym dla wszystkich. Potem zasnął, a kiedy się
obudził, była już prawie piąta i na twardym plastikowym krześle,
na którym wczoraj siedziała Leigh, siedział Arnie Cunningham.
Dennis wcale nie zdziwił się na jego widok; po prostu uznał, że
to kolejny sen. - Cześć, Arnie - powiedział. - Jak leci?
- Nieźle, ale ty wyglądasz tak, jakbyś jeszcze spał, Dennis.
Połaskotać cię? Może to by cię obudziło. Na kolanach trzymał dużą
brązową torbę. A więc jednak ma swoje drugie śniadanie -
przemknęło przez zaspany umysł Dennisa. Widocznie Repperton nie
rozkwasił go na dobre. Spróbował podnieść się na łóżku, skrzywił
się, poczuwszy ból w plecach i nacisnął guzik, by ustawić oparcie
niemal w pozycji siedzącej. Zajęczał elektryczny silnik. - Jezu,
to naprawdę ty!
- A co, spodziewałeś się jakiegoś trójgłowego potwora? - zapytał
uprzejmie Arnie. - Po prostu spałem i chyba nie zauważyłem, kiedy
się obudziłem. - Dennis raptownym ruchem potarł czoło, jakby
chciał usunąć z twarzy resztki snu. - Wszystkiego najlepszego,
Arnie. - Nawzajem. Dali ci indyka z nadzieniem?
Dennis parsknął śmiechem.
- Dostałem coś, co przypominało potrawy, które przygotowywała
Ellie, kiedy miała siedem lat i bawiła się w kucharkę. Pamiętasz?
Arnie przyłożył dłoń do ust i wydął policzki.
- Pamiętam. Moje kondolencje.
- Naprawdę cieszę się, że przyszedłeś - powiedział Dennis, po
czym umilkł na chwilę, by powstrzymać łzy, które zdradziecko
napłynęły mu do oczu. Chyba po prostu do tej pory nie zdawał
sobie sprawy, jak bardzo był przygnębiony. Po raz kolejny
przysiągł sobie, że na Boże Narodzenie na pewno pójdzie już do
domu. Chyba popełniłby samobójstwo, gdyby miał spędzić Wigilię
w tym samym pokoju. - Rodzinka nie wpadła do ciebie?
- Jasne, że wpadła - odparł Dennis. - Przyjdą jeszcze wieczorem -
 to znaczy, przynajmniej mama i tata - ale to nie to samo. Sam
rozumiesz. - Pewnie. Wiesz, przyniosłem ci parę rzeczy. Panience
na dole powiedziałem, że to przybory kąpielowe. Arnie zachichotał
cicho.
- A co to jest? - zapytał Dennis, spoglądając na torbę. Dopiero
teraz zauważył, że nie była to torebka śniadaniowa, lecz taka,
w której przynosiło się zakupy ze sklepu. - Jak tylko zjedliśmy
ptaszka, dokonałem napadu na lodówkę - poinformował go Arnie. -
Rodzice pojechali w odwiedziny do przyjaciół z uniwersytetu.
Robią to w każde Święto Dziękczynienia zaraz po obiedzie. Wątpię,
żeby wrócili wcześniej niż o ósmej. Nie przestając mówić zaczął
opróżniać torbę. Dennis przyglądał się ze zdumieniem. Dwa cynowe
lichtarze. Dwie świece. Arnie ustawił świece w lichtarzach,
zapalił je zapałkami reklamującymi Garaż Darnella, po czym
wyłączył górne światło i wydobył z torby cztery kanapki
zapakowane niezdarnie w pergamin. - Z tego co pamiętam, zawsze
mówiłeś, że parę kanapek z indykiem na zimno wtrząśniętych późnym
wieczorem smakuje dużo lepiej od samego obiadu. Podobno dlatego,
że z człowieka opadło już całe napięcie. - To prawda -
potwierdził Dennis. - Kanapki, w telewizji jakiś film z
Carsonem... Ale, Arnie, naprawdę nie musiałeś... - Przestań
pieprzyć. Nie byłem u ciebie prawie trzy tygodnie. Dobrze, że
spałeś, kiedy wszedłem, bo pewnie byś mnie zastrzelił. - Postukał
palcem w dwie kanapki przeznaczone dla Dennisa. - Twoje ulubione.
Pieczony indyk z sosem mayo na Cudownym Chlebku. Dennis
zachichotał, potem roześmiał się, a wreszcie ryknął na całe
gardło. Arnie widział, że niepohamowany śmiech sprawia
przyjacielowi ból, ale sam także nie mógł się opanować. Cudowny
Chlebek stanowił jeden z ich największych sekretów wieku
dziecięcego. Obie matki traktowały sprawę pieczywa z niezwykłą
powagą; Regina kupowała dietetyczny chrupki chleb, czasem
zbaczając w stronę pełnoziarnistego, matka Dennisa natomiast
większym zaufaniem darzyła pumpernikiel. Obaj synowie zjadali
wszystko, co dostali, lecz potajemnie uwielbiali Cudowny Chlebek;
często rezygnowali z zakupu słodyczy i całe kieszonkowe wydawali
na bochenek Cudownego Chlebka i słoik francuskiej musztardy, po
czym zaszywali się w garażu ojca Arniego (albo w nadrzewnym domku
Dennisa, poważnie uszkodzonym przez szalejącą kilka lat temu
burzę) i do spółki pożerali cały bochenek, smarując grubo każdą
kromkę musztardą. Ten wspólny szaleńczy śmiech stanowił dla
Dennisa najprzyjemniejszą część Święta Dziękczynienia. Dennis od
prawie dziesięciu dni był sam w przeznaczonym dla dwóch osób
pokoju, więc Arnie zamknął drzwi i wyjął z torby sześć butelek
piwa. - A więc jednak cuda się zdarzają... - zauważył Dennis, co
stało się przyczyną kolejnego ataku wesołości. - I to jak -
powiedział Arnie, kiedy wreszcie się opanowali, i podniósł
butelkę. - Prosit. - Na zdrowie - odparł Dennis. Pociągnęli po
solidnym łyku. Kiedy uporali się z kanapkami, Arnie wydobył ze
swojej nie mającej chyba dna torby dwa plastikowe pojemniki; po
otwarciu okazało się, że zawierają po potężnym kawałku domowej
szarlotki. - Człowieku, już nie mogę! - jęknął Dennis. - Zaraz
pęknę. Jednak Arnie był bezlitosny.
- Jedz!
- Naprawdę nie mogę. - Mimo to wziął jeden pojemnik i nowy
widelczyk. Po czterech wielkich kęsach ciasto zniknęło. Dennis
beknął, otworzył drugie piwo, beknął ponownie. - W Portugalii
oznacza to komplement dla kucharza - oświadczył, czując przyjemne
zawroty głowy. - Wierzę ci na słowo - odparł z uśmiechem Arnie.
Wstał, włączył górne światło i zgasił świece. O szyby uderzał
deszcz; wyglądało na to, że na zewnątrz jest bardzo zimno. Dennis
odniósł wrażenie, jakby wraz ze zgaśnięciem świec ulotniła się
część świątecznego nastroju ciepła i przyjaźni. - Jutro będę cię
przeklinał - powiedział oskarżycielskim tonem. - Pewnie utknę w
sraczu co najmniej na godzinę, a od tego bolą mnie plecy. -
Pamiętasz, jak kiedyś Elaine miała wzdęcie i puszczała bąki? -
zapytał Arnie i obaj parsknęli śmiechem. - Tak się z niej
nabijaliśmy, że twoja matka wreszcie wyrzuciła nas z domu. - Co
prawda nie były śmierdzące, ale za to bardzo głośne. - Jak
strzały z pistoletu - zgodził się Arnie.
Ponownie roześmiali się, ale tym razem był to smutny śmiech, o
ile coś takiego w ogóle istnieje. Od tamtego czasu upłynęło wiele
wody w rzece. Myśl o tym, że zdarzenie, o którym sobie
przypomnieli, wydarzyło się aż siedem lat temu, była znacznie
bardziej niepokojąca niż zabawna. Kiedy człowiek zastanawia się,
w jaki sposób siedem lat może minąć tak szybko i właściwie
niepostrzeżenie, zaczyna zdawać sobie sprawę ze swojej
śmiertelności. Umilkli, pogrążeni każdy w swoich myślach.
Milczenie przerwał Dennis. - Wczoraj była u mnie Leigh.
Opowiedziała mi o Christine. Okropnie mi przykro, chłopie. Słowo
daję. Arnie spojrzał na niego; malujący się na jego twarzy wyraz
zadumanej melancholii ustąpił miejsca radosnemu uśmiechowi, w
którego szczerość Dennis nie mógł jakoś uwierzyć. - Tak, to było
dość paskudne - przyznał. - Jak to zobaczyłem, zupełnie straciłem
głowę. - Nic dziwnego - odparł Dennis, zdając sobie sprawę, że
zaczyna mieć się na baczności. Był z tego powodu wściekły na
siebie, lecz nic nie mógł na to poradzić. Przyjaźń zniknęła;
przez jakiś czas była w pokoju, ogrzewając go swoim ciepłem, a
potem po prostu wymknęła się nie wiadomo którędy, jak to jest w
zwyczaju takich ulotnych, nieuchwytnych zjawisk. Teraz przyszła
kolej na podchody. Roześmiane oczy Arniego były nieprzeniknione
i - mógłby przysiąc, że to prawda - czujne. - Jasne.
Potraktowałem matkę w okropny sposób. Leigh zresztą też, jak mi
się zdaje. Wszystko po tym, jak zobaczyłem, ile pracy poszło na
marne. - Potrząsnął głową. - Powiadam ci, paskudna sprawa. - Dasz
radę jeszcze coś z nią zrobić?
Arnie momentalnie rozpogodził się, tym razem naprawdę.
- Pewnie! Nawet już zrobiłem. Nie uwierzyłbyś, gdybyś zobaczył
ją wtedy na parkingu. W tamtych czasach robili solidne wozy, nie
to co teraz, kiedy te wszystkie błyskotki wyglądające jak metal
są w rzeczywistości z cienkiego plastiku. Ten samochód to
prawdziwy czołg. Kłopoty mam tylko z szybami, no i oczywiście z
oponami. Pocięli wszystkie. - A silnik?
- Nawet go nie tknęli - odparł szybko Arnie.
Było to pierwsze kłamstwo. Tknęli go, i to całkiem nieźle. Kiedy
tamtego popołudnia Leigh i Arnie dotarli do Christine, na
betonowej nawierzchni parkingu leżała pokrywa rozdzielacza. Leigh
poznała tę część i powiedziała o tym Dennisowi. Co jeszcze
zniszczyli w silniku? przemknęło mu przez myśl. Chłodnicę? Czy
ktoś, kto zrobił ostrym narzędziem kilkanaście dziur w nadwoziu,
nie wpadłby na pomysł, żeby dziabnąć tu i ówdzie chłodnicę? A co
z przewodami? Całą instalacją elektryczną? Gaźnikiem? Arnie,
dlaczego mnie okłamujesz?
- W takim razie, co teraz robisz?
- Wydaję na nią pieniądze, a cóż by innego? - odpowiedział Arnie
i wybuchnął niemal autentycznym śmiechem. Dennis może nawet
uznałby go za autentyczny, gdyby nie to, że słyszał prawdziwy
śmiech przyjaciela podczas pałaszowania świątecznego obiadu
przyniesionego przez Arniego. - Nowe opony, nowe szyby, trochę
pracy nad blacharką i będzie jak nowa. Będzie jak nowa. Ale
przecież według słów Leigh to, co znaleźli na parkingu, nie
przypominało wcale samochodu, tylko zniszczony, zdewastowany, nie
nadający się do niczego wrak. Dlaczego mnie okłamujesz?
Przez króciutką chwilę Dennisowi przeniknęła mrożąca krew w
żyłach myśl, czy przypadkiem Arnie nie oszalał... Ale nie, nie
sprawiał takiego wrażenia. Zachowywał się jak człowiek próbujący
coś ukryć i przechytrzyć wszystkich dookoła, ale nie jak wariat.
Dennisowi przyszło wówczas do głowy, że być może Arnie kłamie
tylko częściowo, usiłując stworzyć racjonalne podstawy i
uwiarygodnić... co? Spontaniczną samoregenerację samochodu?
Kompletne wariactwo. Czyżby?
Wariactwo dla każdego, kto nie widział na własne oczy, jak
pokrywająca przednią szybę siatka pęknięć maleje z tygodnia na
tydzień, by wreszcie zupełnie zniknąć. Zwykłe złudzenie optyczne.
Tak wtedy pomyślałeś i miałeś rację. Ale nie można było
wytłumaczyć złudzeniem optycznym idiotycznego sposobu, w jaki
Arnie zabrał się do remontu Christine, tworząc bez żadnego
sensownego planu zlepek starych i nowych części. Nie można było
również tym wytłumaczyć dziwnego uczucia, jakiego doznał Dennis
siedząc za kierownicą samochodu w garażu LeBaya, ani wrażenia po
założeniu nowej opony w drodze do Darnella, że patrzy na zdjęcie
starego samochodu, spod którego prześwituje inne, przedstawiające
ten sam wóz, tyle że zupełnie nowy. Nic nie wyjaśniało także
łgarstw Arniego... ani jego zmrużonych oczu, którymi przyglądał
się uważnie Dennisowi pragnąc przekonać się, czy kłamstwa zostaną
przyjęte za dobrą monetę. W związku z tym Dennis uznał, że
najlepiej będzie uśmiechnąć się szeroko i z wyraźną ulgą. - To
wspaniale - powiedział.
Jeszcze przez chwilę Arnie przypatrywał mu się podejrzliwie, po
czym również uśmiechnął się i wzruszył ramionami. - Miałem sporo
szczęścia, to wszystko - wyjaśnił. - Jak sobie pomyślę, co
jeszcze mogli zrobić - wsypać cukier do benzyny, nalać melasy do
gaźnika... Spieprzyli robotę. I bardzo dobrze. - Repperton i jego
wesoła paczka? - zapytał spokojnie Dennis. Podejrzliwy wyraz
twarzy, ponury i w niczym nie przypominający Arniego, pojawił się
znowu, lecz zaraz zniknął, ustępując miejsca zawziętej
nienawiści. - No pewnie - odparł. - A któż by inny?
- Ale nie zgłosiłeś tego policji.
- Zrobił to ojciec.
- Tak mi właśnie powiedziała Leigh.
- Co jeszcze ci powiedziała? - zapytał ostro Arnie.
- Nic, a ja nie pytałem. - Dennis uniósł rękę w pokojowym geście.
- To twoja sprawa, chłopie. - Pewnie, że tak. - Arnie roześmiał
się krótko i przesunął dłonią po twarzy. - Wciąż jeszcze nie
doszedłem zupełnie do siebie. Cholera, wątpię, czy kiedykolwiek
dojdę! Mówię ci, Dennis, szedłem wtedy z Leigh, czułem się tak,
jakbym miał cały świat u swoich stóp, a potem... - Czy nie zrobią
tego znowu, jeżeli ją naprawisz?
Twarz Arniego przypominała martwą, nieruchomą maskę.
- Już nigdy tego nie zrobią - powiedział. Jego szare oczy miały
temperaturę marcowego lodu. W tej chwili Dennis był bardzo rad,
że nie jest Buddym Reppertonem. - Co masz na myśli?
- To, że będę parkował przed domem - odparł, wykrzywiając twarz
w szerokim, nienaturalnym uśmiechu. - A co myślałeś? - Nic -
mruknął Dennis. Oczy Arniego w dalszym ciągu kojarzyły mu się z
lodem, ale tym razem z bardzo cienkim lodem, niebezpiecznie
trzeszczącym pod stopami. Pod spodem była czarna, zimna woda. -
Bo ja wiem, Arnie... Wydajesz się bardzo pewny, że Buddy da już
sobie z tobą spokój. - Mam nadzieję, że uzna rachunki za
wyrównane - powiedział cicho Arnie. - My wywaliliśmy go ze
szkoły... - On sam wywalił się ze szkoły! - przerwał mu Dennis. -
 Wyciągnął nóż, a właściwie nie nóż, tylko jakiś cholerny sztylet
do szlachtowania świń! - Po prostu staram się spojrzeć na sprawę
z jego punktu widzenia - odparł Arnie i roześmiał się. - Nie ma
się o co denerwować. - W porządku.
- No więc, wywaliliśmy go ze szkoły - a raczej to ja go wywaliłem
- a on i jego kumple rozbili mi Christine. Remis. Koniec. -
Owszem, pod warunkiem, że on rzeczywiście tak na to patrzy. - Tak
mi się wydaje. Przecież przesłuchiwała ich policja. Jego,
Moochiego Welcha, Richiego Trelawneya i Sandy'ego Galtona. Nieźle
ich nastraszyli. Podobno Sandy o mało im wszystkiego nie
wyśpiewał. - Wydął pogardliwie usta. - Pieprzony mazgaj. Było to
tak niepodobne do Arniego - starego Arniego - że Dennis odruchowo
usiadł wyprostowany na łóżku; natychmiast skrzywił się, poczuwszy
paskudny ból w krzyżu, i położył się z powrotem. - Jezu,
człowieku! Mówisz tak, jakbyś wolał, żeby codziennie obrzucał ci
wóz kamieniami! - Nie obchodzi mnie, co zrobi on ani którykolwiek
z tych zasrańców - powiedział Arnie, a następnie dodał dziwnie
obojętnym tonem: - Zresztą to i tak nie ma już żadnego znaczenia.
- Czy ty na pewno dobrze się czujesz? - zapytał Dennis.
Przez chwilę na twarzy Arniego pojawił się wyraz rozpaczliwego
smutku... a nawet więcej niż smutku. Sprawiał wrażenie
zastraszonego i osaczonego. Później Dennis doszedł do wniosku
(jakże łatwiej jest po jakimś czasie dostrzegać rzeczy, których
nie widziało się od razu!), iż był to wyraz twarzy człowieka,
który jest tak zdumiony, oszołomiony i wyczerpany walką, że
właściwie przestaje już kontrolować swoje czyny. Jednak ten wyraz
szybko zniknął, podobnie jak poprzedni, wyrażający nieufność i
podejrzliwość. - Jasne - odparł. - Czuję się wspaniale. Tyle
tylko, że nie ty jeden masz kłopoty z kręgosłupem. Pamiętasz, jak
naciągnąłem sobie grzbiet ładując wraki na torze wyścigowym?
Dennis skinął głową.
- No to popatrz sobie.
Arnie wstał i podciągnął koszulę. W jego spojrzeniu zdawało się
coś poruszać. Coś nieuchwytnego, tańczącego w przepastnych
głębinach. Pas nie był tak staromodny, jak ten, który nosił
LeBay. Nie był też nawet w połowie tak brudny - po prostu
schludna taśma z grubego sztucznego materiału mniej więcej
dwudziestopięciocentymetrowej szerokości. Ale pas ortopedyczny
pozostaje pasem, pomyślał Dennis. Za bardzo przypominało to
LeBaya, żeby móc przejść nad tym do porządku dziennego. - Znowu
coś mi się stało, kiedy wieźliśmy Christine do Willa - wyjaśnił
Arnie. - Byłem tak zdenerwowany, że nawet nie pamiętam, jak do
tego doszło. Przypuszczam, że przy wpychaniu jej na naczepę, ale
nie jestem pewien. Początkowo mogłem jakoś wytrzymać, ale potem
zaczęło boleć coraz bardziej, więc doktor Mascia przepisał mi...
Dennis, nic ci nie jest? Dzięki wręcz nieprawdopodobnemu
wysiłkowi Dennisowi udało się opanować na tyle, że kiedy
przemówił, jego głos miał prawie naturalne brzmienie. Zdołał
również zmusić mięśnie twarzy, by ułożyły się w wyraz świadczący
(taką miał przynajmniej nadzieję) o uprzejmym zainteresowaniu.
W spojrzeniu Arniego cały czas coś tańczyło... tańczyło... i
tańczyło... - Na pewno dojdziesz do siebie.
- Mam nadzieję. - Arnie wetknął koszulę w spodnie. - Kazał mi
uważać z dźwiganiem ciężarów, żeby znowu nie zrobiło się to samo.
- Uśmiechnął się. - Gdyby wprowadzili obowiązkową służbę
wojskową, nie musiałbym iść do woja. Również i tym razem Dennis
zdołał powstrzymać się przed wykonaniem jakiegoś gwałtownego
gestu, ale powolnym ruchem wsunął ręce pod kołdrę. Kiedy zobaczył
ten pas, tak bardzo kojarzący się z LeBayem, natychmiast pokryły
się gęsią skórką. Oczy Arniego wciąż przypominały czarną wodę
ukrytą pod cienką warstwą szarego marcowego lodu. I ten
niepokojący ruch, przywodzący na myśl bezwładne podrygi
rozkładającego się ciała topielca. - Muszę już iść - przemówił
Arnie energicznym tonem. - Chyba nie myślisz, że mam zamiar
spędzić cały wieczór w takim wszawym miejscu. - Jak zwykle
onieśmielasz mnie swoimi dobrymi manierami - odparł Dennis. - A
tak zupełnie serio, to bardzo ci dziękuję. Od razu zrobiło mi się
raźniej. Przez krótką chwilę odniósł wrażenie, że Arnie zaraz
wybuchnie płaczem. Z jego oczu zniknęła ta niepokojąca, tańcząca
rzecz i Arnie znowu był tutaj - naprawdę. Zaraz potem uśmiechnął
się i powiedział: - Pamiętaj o jednym, Dennis: nikt za tobą nie
tęskni. Nikt a nikt. - Wetknij sobie słomkę i nadmuchaj się do
rozpuku - odparł poważnie Dennis. Arnie pokazał mu wystawiony w
górę środkowy palec.
Formalnościom stało się zadość i Arnie mógł już iść do domu.
Podniósł z podłogi mocno odchudzoną brązową torbę, zawierającą
teraz tylko lichtarze i pobrzękujące puste butelki po piwie.
Nagle Dennisowi przyszedł do głowy pewien pomysł. Zastukał
palcami w gips. - Podpisz mi się, dobrze? - poprosił.
- Przecież już się podpisywałem?
- Tak, ale wszystko zblakło. Zrobisz to jeszcze raz?
Arnie wzruszył ramionami.
- Jeśli dasz mi długopis.
Kiedy Dennis wyjął długopis z szuflady szafki i podał mu go,
Arnie nachylił się z uśmiechem nad zamkniętą w gipsowym pancerzu
nogą, unieruchomioną nad łóżkiem dzięki skomplikowanemu systemowi
dźwigni i ciężarków, znalazł wolne miejsce wśród gąszczu podpisów
i dedykacji, po czym nagryzmolił:

Poklepał gips i oddał długopis Dennisowi.
- W porządku?
- Jasne. Dzięki, Arnie. I trzymaj się.
- Ma się rozumieć. Wesołych Świąt.
- Nawzajem.
Arnie wyszedł. Nieco później zjawili się ojciec i matka Dennisa;
Ellie, najwyraźniej wyczerpana świątecznymi wygłupami, poszła
wcześniej spać. W drodze do domu Guilderowie rozmawiali o tym,
w jak ponurym nastroju znajdował się ich syn. - Wcale mu się nie
dziwię - powiedział pan Guilder. - Święta w szpitalu nie są
niczym przyjemnym. Co do Dennisa, to spędził pozostałą część
wieczoru przyglądając się uważnie dwóm podpisom. Arnie
rzeczywiście złożył wcześniej autograf na gipsie, ale uczynił to
wtedy, kiedy obie nogi Dennisa znajdowały się w opatrunku i
wisiały na wyciągu; wtedy podpisał się na prawej nodze, teraz zaś
na lewej. Dennis nacisnął przycisk wzywający pielęgniarkę i użył
całego swego wdzięku, żeby nakłonić ją, by opuściła na chwilę
jego lewą nogę, dzięki czemu oba podpisy znalazły się tuż koło
siebie. Opatrunek na prawej nodze został już rozcięty i powinien
zostać zdjęty najdalej za tydzień lub dziesięć dni; autograf
Arniego bynajmniej nie wyblakł - to było jedno z kłamstw Dennisa
- ale niewiele brakowało, by został przecięty na pół. Na prawej
nodze nie było żadnej dedykacji, tylko sam podpis. Dennisowi
(przy pomocy pielęgniarki i kosztem sporego bólu) udało się
ułożyć nogi w takiej pozycji, że oba autografy niemal się ze sobą
stykały. - Czy według pani wyglądają tak samo? - zapytał
skrzeczącym głosem, w najmniejszym stopniu nie przypominającym
tego, którym posługiwał się na co dzień. - Nie - odparła
pielęgniarka. - Słyszałam o fałszowaniu podpisów na czekach, ale
nigdy na gipsie. Czy to jakiś żart? - Tak - odparł Dennis,
czując, jak strach wypływa lodowatą falą z jego żołądka i
podchodzi mu do gardła. - To tylko żart. Patrząc na oba podpisy
miał wrażenie, że raptownie spada temperatura jego ciała, a
drobne włoski na karku zamieniają się w drucianą szczecinę.

Były całkowicie różne.
W nocy zerwał się zimny wiatr; zaczął od raptownych podmuchów,
by potem wiać już bez przerwy. Czyste oko księżyca spoglądało w
dół z czarnego nieba. Ostatnie brązowe poskręcane jesienne liście
zostały zerwane z drzew i rozmiecione po chodnikach. Wydawały
przy tym odgłos przypominający chrzęst toczących się kości. Do
Libertyville przyszła zima.


30. MOOCHIE WELCH

Noc była mroczna, niebo całkiem ciemne,
Ulicą przemknął szybko jakiś wóz.
Wtem coś łupnęło,
Ktoś wrzasnął głośno coś...
Trzeba wam było słyszeć to co ja.

Bo Diddley

Pierwszy czwartek po Święcie Dziękczynienia był jednocześnie
ostatnim dniem listopada. Wieczorem w wypełnionym do ostatniego
miejsca Pittsburgh Civic Centre odbywał się koncert Jacksona
Browne'a. Moochie Welch zjawił się tam wraz z Richiem Trelawneyem
i Nickym Billinghamem, ale tłum rozdzielił ich na długo przed
rozpoczęciem koncertu. Moochie wyłudzał drobne pozostałe
słuchaczom po kupieniu biletu. Szło mu nadzwyczaj dobrze - być
może dlatego, że muzyka wprawiała ludzi w dobrotliwy nastrój, a
może dlatego, że on sam roztaczał nieodparty urok (jako romantyk
wolał wierzyć w tę drugą ewentualność). Po kieszeniach miał już
poupychane prawie trzydzieści dolarów, w związku z czym brzęczał
jak gigantycznych rozmiarów skarbonka. Złapanie okazji do domu
również nie nastręczało żadnych problemów. Koncert skończył się
wpół do dwunastej w nocy, Moochie zaś znalazł się z powrotem w
Libertyville zaledwie kwadrans po pierwszej. Podrzucił go młody
chłopak jadący szosą numer 63 do Prestonville. Moochie wysiadł
na John Kennedy Drive przy zjeździe na drogę numer 376 i
postanowił przejść się do stacji benzynowej Vandenberga, gdzie
powinien zastać Buddy'ego. Buddy miał samochód, co oznaczało, że
Moochie, który mieszkał dość daleko, bo aż na Kingsfield Pike,
nie będzie musiał iść do domu na piechotę. Na bocznych drogach
nie było co marzyć o złapaniu okazji, a to z kolei oznaczało, że
Moochie dotarłby do domu dopiero o świcie; w tych warunkach
perspektywa podwiezienia przez Buddy'ego stawała się podwójnie
zachęcająca. Poza tym Buddy pewnie będzie miał jakąś butelkę.
Przeszedł już mniej więcej ćwierć mili od zjazdu z John Kennedy
Drive, stukając podkutymi obcasami po opustoszałym chodniku i
ciągnąc za sobą swój cień, to kurczący się, to znów wydłużający
w niesamowitym pomarańczowym blasku ulicznych latarni, kiedy
ujrzał przed sobą stojący przy krawężniku samochód. Wydobywający
się z podwójnej rury wydechowej dym wisiał w doskonale
nieruchomym powietrzu, spowijając wóz gęstymi kłębami, by dopiero
po dłuższej chwili odpełznąć niespiesznie na boki. Lśniąca
chromem osłona wlotu powietrza do chłodnicy uśmiechała się
ogromnym kretyńskim uśmiechem. Moochie rozpoznał samochód. Był
to dwutonowy plymouth. W jaskrawopomarańczowym blasku ulicznych
lamp te dwie tony zdawały się składać z kości słoniowej i
skrzepniętej krwi. To była Christine. Moochie zatrzymał się, a
przez jego głowę przemknęła ogłupiała, zdumiona myśl - nie był
to strach, przynajmniej jeszcze nie w tej chwili. To nie mogła
być Christine - przecież w wozie Cunninghama zrobili kilkanaście
dziur, wlali do gaźnika prawie całą butelkę wina, Buddy zaś
przytaszczył pięciofuntową torbę cukru, który wsypali do baku.
A to wszystko tylko na początek. Kiedy przystąpili do prawdziwego
demolowania samochodu, Buddy wspiął się na szczyty
niszczycielskiej pomysłowości. Obserwując go Moochie odczuwał
dziwną mieszaninę podziwu i niepokoju. W każdym razie nie było
najmniejszych szans, żeby plymouth ruszył o własnych siłach
wcześniej niż za pół roku, a nawet to wydawało się mało
prawdopodobne. Wobec tego to nie mogła być Christine, tylko jakiś
inny fury model 58. Tyle tylko, że to była Christine i on o tym
doskonale wiedział. Moochie stał nieruchomo na opustoszałym
chodniku; spomiędzy długich włosów wystawały mu zmarznięte uszy,
a za każdym oddechem z jego ust wydobywały się kłęby pary.
Samochód tkwił naprzeciw niego przy krawężniku. Silnik mruczał
cicho na jałowym biegu. Nie sposób było stwierdzić, kto siedzi
za kierownicą, o ile ktokolwiek tam siedział; pomarańczowa lampa
latarni odbijała się w przedniej szybie, przypominając
wodoszczelną latarkę widzianą przez warstwę ciemnej wody. Moochie
zaczął się bać.
Przesunął językiem po wyschniętych wargach i rozejrzał się
dookoła. Po lewej stronie miał John Kennedy Drive - sześć
asfaltowych pasów przypominających o tej porze wyschłe koryto
rzeki - po prawej zaś sklep fotograficzny z obwiedzionymi
czerwoną obwódką pomarańczowymi literami układającymi się w słowo
Kodak. Ponownie spojrzał na samochód. W dalszym ciągu stał
naprzeciw niego, mrucząc cicho. Otworzył usta, lecz nie zdołał
wykrztusić ani słowa. Ponowiwszy próbę wyskrzeczał z najwyższym
trudem: - Cześć, Cunningham...
Nieruchomy samochód zdawał się nad czymś zastanawiać. Dym z rury
wydechowej wznosił się powoli w górę. Silnik mruczał cicho,
trawiąc wysokooktanowe paliwo. - To ty, Cunningham?
Moochie postąpił krok naprzód. Metalowe okucie zgrzytnęło na
betonie. Walące jak szalone serce podchodziło mu do gardła.
Jeszcze raz rozejrzał się po ulicy; z pewnością lada chwila
nadjedzie jakiś samochód. Przecież o pierwszej dwadzieścia pięć
w nocy nie może być zupełnie pusto, prawda? Nie dostrzegł jednak
nic oprócz pomarańczowego blasku latarni. Odchrząknął.
- Chyba nie jesteś na mnie zły, co?
Nagle zapłonęły poczwórne reflektory Christine, przygważdżając
go jaskrawym białym światłem. Plymouth ruszył z potwornym piskiem
opon, pozostawiając na jezdni smugi spalonej gumy. Rozpędzał się
tak raptownie, że aż przysiadł na tylnej osi, tak jak przysiada
pies spinający się do skoku - pies albo wilczyca. Wjechał lewymi
kołami na chodnik i nabierając szybkości gnał ku Moochiemu
rozkraczony nad krawężnikiem, trąc podwoziem o beton, sypiąc na
boki i do tyłu snopami iskier. Moochie wrzasnął i spróbował się
odsunąć. Christine zawadziła bokiem zderzaka o jego łydkę,
wyrywając kawałek ciała. Ciepła wilgoć rozlała mu się po nodze
i ściekła do buta. Dopiero czując ciepło własnej krwi uświadomił
sobie niewyraźnie, jak zimna była ta noc. Zatoczył się i rąbnął
w drzwi sklepu; kilkanaście centymetrów w bok, a wpadłby do
środka przez szybę wystawową, lądując w stercie nikonów i
polaroidów. Usłyszał ryk silnika wchodzącego ponownie na wysokie
obroty i ten sam przeraźliwy, niesamowity zgrzyt podwozia trącego
o beton. Odwrócił się, ciężko dysząc. Christine cofała się na
miejsce, w którym ujrzał ją tej nocy po raz pierwszy, a kiedy
mijała go, zobaczył. Zobaczył. Za kierownicą nie było nikogo.
Ogarnięty paniką Moochie rzucił się do ucieczki. Wybiegł na John
Kennedy Drive i skierował się na drugą stronę ulicy. Między
supermarketem a pralnią znajdowała się tam wąska alejka, zbyt
wąska, by mógł wjechać w nią samochód. Gdyby udało mu się tam
dotrzeć... Monety brzęczały wściekle w kieszeniach jego spodni
i ocieplanej kurtki z demobilu. Pięcio-, dziesięcio- i
dwudziestopięciocentówki. Dźwięczący, srebrny kurant. Biegnąc
unosił kolana niemal do brody. Podkute buty łomotały na betonie.
Jego własny cień gonił go, ale nie mógł dogonić. Gdzieś z tyłu
silnik ryknął, przycichł, ryknął znowu, opony wrzasnęły
przeraźliwie i Christine wystrzeliła w ślad za Moochiem Welchem,
przecinając w poprzek jezdnię. Moochie krzyknął, ale nie usłyszał
własnego krzyku, gdyż samochód cały czas buksował tylnymi kołami
na betonie, wrzeszcząc niczym szalona, ogarnięta żądzą mordu
kobieta, i ten wrzask wypełniał cały świat. Cień już nie gonił
Moochiego; wyprzedzał go, stając się coraz dłuższy. W oknie
pralni dostrzegł dwa żółte, rosnące szybko ślepia. Do alejki było
jeszcze bardzo daleko.
W ostatniej chwili Moochie spróbował skręcić w lewo, ale
Christine skręciła wraz z nim, jakby odczytała jego nie
dokończoną, desperacką myśl. Wciąż jeszcze nabierający prędkości
plymouth uderzył go w bok, łamiąc mu kręgosłup i wyszarpując go
z podkutych butów. Przeleciał w powietrzu dziesięć metrów i
rąbnął w ceglane obmurowanie wejścia do sklepu, ponownie omijając
zaledwie o kilkanaście centymetrów wielką wystawową szybę. Siła
uderzenia była tak duża, że odbił się i potoczył z powrotem na
jezdnię, zostawiając na ścianie rozbryźnięty krwawy ślad
przypominający atramentowego kleksa. Zdjęcie tego śladu miało się
pojawić nazajutrz na pierwszej stronie lokalnej gazety. Christine
cofnęła się, zatrzymała z poślizgiem i ponownie wystrzeliła do
przodu. Moochie leżał przy krawężniku. Usiłował się podnieść, ale
nie mógł. Nic nie działało. Sygnały wysyłane przez mózg nie
docierały do miejsc przeznaczenia. Zalało go jaskrawe białe
światło.
- Nie - wyszeptał ustami pełnymi połamanych zębów. - Nie...
Samochód uderzył go po raz drugi. Na jezdnię posypały się drobne
monety. Moochie przetoczył się bezwładnie najpierw w jedną
stronę, a potem w drugą, kiedy Christine cofnęła się z piskiem
opon. Stanęła nieruchomo, jakby nad czymś się zastanawiała;
silnik pracował na wolnych obrotach, ale od czasu do czasu
gniewnie porykiwał. A potem znowu ruszyła. Przejechała przez
ciało Moochiego, wpadła na chodnik, zahamowała, cofnęła się,
przejechała go jeszcze raz. Ponownie wystrzeliła do przodu.
I do tyłu.
I do przodu.
Reflektory wyrzucały snopy oślepiającego światła. Z rur
wydechowych wystrzeliwały kłęby gorącego niebieskiego dymu. To,
co leżało na jezdni, nie przypominało już ludzkiego ciała, tylko
rzuconą niedbale stertę łachmanów. Samochód cofnął się po raz
ostatni, zatoczył półkole, z rykiem silnika przetoczył się przez
zakrwawioną kupę szmat i pomknął w kierunku autostrady,
pozostawiając za sobą echo odbijające się od ścian pogrążonych
we śnie budynków. Teraz jednak nie były już pogrążone we śnie.
Tu i tam zaczęły zapalać się światła; ludzie mieszkający nad
swymi sklepami wyglądali przez okna, by sprawdzić, co było
przyczyną niesamowitego hałasu i czy aby nie wydarzył się jakiś
wypadek. Jeden z reflektorów Christine był rozbity, drugi zaś,
zbryzgany krwią, mrugał niepewnie, to zapalając się, to znów
gasnąc. W chromowanej atrapie widniało wgięcie, z ponurą
dokładnością pośmiertnej maski odpowiadające kształtem tułowiowi
Moochiego Welcha. W miarę nabierania prędkości bryzgi krwi na
masce rozszerzały się, pełznąc w kierunku przedniej szyby. Silnik
pracował z głuchym rykiem; jeden z dwóch tłumików został
całkowicie zniszczony. Wewnątrz, na tablicy przyrządów, licznik
mil przesuwał się szybko do tyłu, jakby Christine cofała się w
czasie, pozostawiając za sobą nie tylko miejsce zbrodni, ale
także sam fakt jej dokonania. Zaczęło się od tłumika.
Niespodziewanie basowy ryk przycichł, by po chwili ustąpić
miejsca normalnemu, przytłumionemu odgłosowi działającego bez
zarzutu silnika. Potem rozwleczone na masce wstęgi krwi zaczęły
na przekór pędowi powietrza biec ku przedniemu zderzakowi, jak
na puszczonym w odwrotną stronę filmie. Migający niepewnie
reflektor zaświecił pełnym blaskiem, a jakieś sto metrów dalej
ożył także jego martwy sąsiad. Znikąd nadleciały drobinki szkła
i połączyły się z cichym, nie zwracającym na siebie uwagi
odgłosem, przypominającym chrzęst, jaki wydaje cienka warstwa
lodu kruszona butem małego chłopca. W chwilę potem rozległy się
metaliczne dźwięki, które zwykle można usłyszeć wtedy, gdy
ściśnie się mocno pustą puszkę po piwie. Jednak atrapa Christine
nie była tym razem wgniatana, lecz wręcz przeciwnie - prostowała
się. Nawet doświadczony blacharz o pięćdziesięcioletniej praktyce
nie potrafiłby zrobić tego lepiej. Christine skręciła w Hampton
Street, jeszcze zanim pierwsi mieszkańcy obudzeni wrzaskiem jej
opon znaleźli się przy szczątkach Moochiego Welcha. Krew znikła
z karoserii; dotarłszy do przedniego zderzaka po prostu zniknęła,
jakby jej nigdy tam nie było. To samo stało się z zadrapaniami
i wgięciami. Kiedy zbliżała się do szerokich drzwi Garażu
Darnella opatrzonych tabliczką "Proszę zatrąbić", rozległo się
jeszcze jedno metaliczne puknięcie i zniknęło ostatnie wgniecenie
po lewej stronie zderzaka, tam gdzie zawadziła o łydkę Moochiego.
Christine wyglądała jak nowa.
Zatrzymała się przed wielkimi drzwiami usytuowanymi pośrodku
długiego, pogrążonego w ciemności budynku. Do przeciwsłonecznej
osłony po stronie kierowcy było przymocowane małe plastikowe
pudełeczko - emiter podczerwieni ofiarowany Arniemu przez
Darnella wtedy, kiedy chłopak zaczął pracować dla niego
przemycając do stanu Nowy Jork alkohol i papierosy. W pewnym
sensie był to jakby złoty klucz do szkatuły z kosztownościami
dany żebrakowi. W nocnej ciszy zamruczał elektryczny silnik i
metalowe drzwi klekocąc posłusznie powędrowały w górę, zamykając
przy okazji jeszcze jeden elektryczny obwód, dzięki czemu w
środku zapaliło się kilka jarzeniówek. Przycisk na tablicy
przyrządów wyskoczył z głośnym pyknięciem i reflektory Christine
zgasły. Wjechała do wnętrza garażu i sunąc cicho skierowała się
ku stanowisku numer dwadzieścia. Po trzydziestu sekundach drzwi
automatycznie zamknęły się za nią, jarzeniówki zgasły i obszerny
budynek pogrążył się w ciemności. Tkwiący w stacyjce Christine
kluczyk przekręcił się nagle w lewo. Silnik zamilkł. Skórzana
przywieszka z inicjałami R. D. L. kołysała się jeszcze przez
chwilę, by wreszcie znieruchomieć. Christine stała w mroku, a
jedynym odgłosem rozlegającym się w Garażu Darnella było powolne
cykanie jej stygnącego silnika.


31. NAZAJUTRZ

Mam chevroleta model 69,
Z ogromnym silnikiem i turbodoładowaniem,
Czeka na mnie dziś wieczorem
Na parkingu przy sklepie całodobowym...

Bruce Springsteen

Następnego dnia Arnie Cunningham nie poszedł do szkoły.
Powiedział rodzicom, że czuje się tak jak przy początkach grypy,
ale już wieczorem poinformował ich, że polepszyło mu się na tyle,
iż będzie mógł pójść do Darnella i trochę popracować przy
Christine. Regina zaprotestowała. Choć nie powiedziała tego
głośno, uważała, że Arnie wygląda jak lekko odgrzana śmierć. Co
prawda z jego twarzy znikły bez śladu wszystkie krosty i
pryszcze, ale jednocześnie pojawiła się na niej niesamowita
bladość i ciemne sińce pod oczami. Oprócz tego Arnie wciąż
utykał. Regina nieraz zastanawiała się z niepokojem, czy jej syn
nie zaczął zażywać jakiegoś narkotyku; być może ból kręgosłupa
dokuczał mu bardziej, niż się do tego przyznawał, więc łykał
jakieś świństwo, żeby tylko móc pracować przy tym przeklętym
samochodzie. Jednak zawsze odrzucała od siebie z niesmakiem tę
myśl. Choć opanowany obsesją, Arnie z pewnością nie był aż tak
głupi. - Naprawdę dobrze się czuję, mamo.
- Ale nie wyglądasz dobrze. Poza tym nawet nie tknąłeś kolacji. -
 Zjem coś później.
- A co z twoim grzbietem? Chyba nie dźwigasz niczego ciężkiego,
prawda? - Nie, mamo.
Było to kłamstwo. Grzbiet bolał go potwornie przez cały dzień.
Chyba najbardziej od chwili, kiedy naciągnął go sobie po raz
pierwszy na Philly Plains (och, więc to tam się zaczęło?
naprawdę? jesteś tego pewien?). Zdjął na trochę pas ortopedyczny
i kręgosłup zaczął pulsować tak okropnym bólem, jakby chciał go
zabić. Po kwadransie założył pas z powrotem, zapinając go
ciaśniej niż do tej pory. Teraz ból nieco zelżał. Arnie doskonale
wiedział dlaczego. Wybierał się do niej. Właśnie dlatego. Regina
obrzuciła go zagubionym, zmartwionym spojrzeniem. Po raz pierwszy
w życiu po prostu nie wiedziała, jak powinna postąpić. Arnie
całkowicie wymknął się jej spod kontroli. Zdawała sobie z tego
sprawę i doznawała w związku z tym okropnego uczucia rozpaczy,
które czasem znienacka przybierało na sile, wypełniając jej mózg
wstrętnym, pustym, zgniłym zimnem. Wpadała wtedy w potworną
depresję i zastanawiała się, po co właściwie żyje; czy po to, by
jej syn w tym samym czasie zakochał się bez pamięci w dziewczynie
i w samochodzie? Czy właśnie po to? Żeby spoglądając w jego szare
oczy widziała ogrom nienawiści, jaką do niej żywił? Czy po to?
A w dodatku to wszystko nie miało nic wspólnego z dziewczyną. Ani
trochę. Kiedy myślała nad tym, zawsze dochodziła do wniosku, że
całe nieszczęście zaczęło się od samochodu. Zaczęła mieć kłopoty
ze snem i po raz pierwszy od chwili, kiedy dwadzieścia lat temu
poroniła pierwszą ciążę, przyszło jej na myśl, czy nie powinna
pójść do doktora Mascii, żeby przepisał jej jakieś pastylki na
nerwy, przygnębienie i bezsenność. Podczas długich nocy
rozmyślała o Arniem i o błędach, których już nigdy nie będzie
mogła naprawić, o tym jak czas wprowadza cykliczne wahania w
układzie sił i że starość potrafi nieraz wyjrzeć nagle z drugiej
strony lustra niczym dłoń nieboszczyka stercząca z rozkopanej
ziemi. - Wrócisz w miarę wcześnie? - zapytała, zdając sobie
doskonale sprawę, iż jest to ostatnia próba matki nie mającej już
żadnego wpływu na swoje dziecko. Była z tego powodu wściekła i
zrozpaczona, lecz nic nie mogła na to poradzić. - Jasne - odparł
tonem, który nie pozwalał jej zbyt mocno wierzyć w jego słowa. -
 Arnie, naprawdę wolałabym, żebyś został w domu. Nie wyglądasz
najlepiej. - Nic mi nie będzie. Jutro muszę zawieźć Willowi do
Jamesburga jakieś części samochodowe. - Nie zrobisz tego, jeśli
będziesz chory. Przecież to prawie sto pięćdziesiąt mil! - Nie
martw się.
Pocałował ją w policzek. Był to pozbawiony jakichkolwiek uczuć
pocałunek dwojga ledwo znających się ludzi. Otworzył już kuchenne
drzwi, kiedy Regina zapytała:
- Znałeś tego chłopca, który został przejechany wczoraj w nocy
da Kennedy Drive? Odwrócił do niej pozbawioną wyrazu twarz.
- Proszę?
- W gazecie napisali, że chodził do twojej szkoły.
- Aha, mówisz o tym wypadku...
- Tak.
- Zdaje się, że miałem z nim jakieś wspólne zajęcia w pierwszej
klasie - odparł Arnie. - Właściwie wcale go nie znałem, mamo.
Skinęła z zadowoleniem głową.
- To dobrze. W artykule była wzmianka o tym, że w jego krwi
odkryto ślady narkotyków. Ty chyba nie bierzesz narkotyków,
prawda? - Nie, mamo - powiedział Arnie, uśmiechając się łagodnie.
- A gdyby grzbiet zaczął cię boleć... to znaczy, gdyby zaczął cię
naprawdę boleć, poszedłbyś do doktora Mascii, prawda? Nie
kupowałbyś niczego od... od jakiegoś handlarza? - Nie, mamo -
powtórzył i wyszedł z domu.

Znowu spadło trochę śniegu. Kolejne ocieplenie ponownie roztopiło
go, ale tym razem niezupełnie; cofnął się do cienia, gdzie
utworzył białe obramowania wokół żywopłotów, pni drzew i ścian
garaży. Jednak pomimo śnieżnej obwódki - lub właśnie dzięki niej
- trawnik sprawiał wrażenie dziwnie zielonego, natomiast ojciec
grabiący ostatnie jesienne liście wyglądał jak niezwykły
przeżytek dawno minionego lata. Arnie uniósł rękę w zdawkowym
geście i ruszył dalej bez słowa, ale Michael zawołał go do
siebie. Skierował się niechętnie w jego stronę, gdyż bał się, że
nie zdąży na autobus. Ojciec również postarzał się w zawierusze,
jaka rozpętała się wokół Christine, choć w jego przypadku bez
wątpienia ważną rolę odegrały także inne sprawy. Pod koniec lata
zgłosił chęć objęcia kierownictwa Wydziału Historycznego
Uniwersytetu Horlicks i spotkał się z jednoznaczną odmową, w
październiku zaś, po corocznym badaniu, jego lekarz poinformował
go o tym, że w najbliższym czasie może się spodziewać poważnych
kłopotów z żylakami - z żylakami, które o mało nie zabiły Nixona
i które powszechnie uważało się za chorobę starszych ludzi! Nic
więc dziwnego, że kiedy późna jesień zaczęła ustępować miejsca
kolejnej szarej pensylwańskiej zimie, Michael Cunningham był
jeszcze bardziej ponury niż zwykle. - Cześć, tato. Posłuchaj,
muszę się pośpieszyć, jeśli chcę zdążyć na... Michael oderwał
wzrok od niewielkiej sterty zmarzniętych brązowych liści, jaką
udało mu się zebrać, i spojrzał na syna. Czerwone promienie
zachodzącego słońca padły na jego poważną twarz; wyglądała tak,
jakby cała ociekała krwią. Wstrząśnięty Arnie mimowolnie cofnął
się o krok. - Arnoldzie, gdzie byłeś ostatniej nocy?
- Co?... - wykrztusił Arnie, po czym na dłuższą chwilę zamarł z
rozchylonymi ustami. - Tutaj, tato. W domu. Przecież wiesz. -
Całą noc?
- Oczywiście. Położyłem się o dziesiątej. Byłem kompletnie
wykończony. Dlaczego pytasz? - Dlatego że dzwonili dzisiaj do
mnie z policji - odparł Michael. - W sprawie tego chłopca,
którego wczoraj wieczorem ktoś przejechał na Kennedy Drive. -
Moochie Welch - powiedział Arnie. Spoglądał na ojca spokojnymi
oczami, mocno podkrążonymi i obwiedzionymi ciemnymi sińcami.
Jeżeli synem wstrząsnął wygląd ojca, to ojcem wstrząsnął także
wygląd syna; w przyćmionym świetle Michael odniósł wrażenie,
jakby Arnie patrzył na niego pustymi, czarnymi oczodołami. - Tak,
chyba tak właśnie się nazywał.
- Myślę, że będą jeszcze dzwonić. Mama chyba nie wie o tym, że
prawdopodobnie miał coś wspólnego z tymi facetami, którzy napadli
na Christine? - Ja jej tego nie powiedziałem.
- Ani ja. I wolałbym, żeby tak zostało.
- Kiedyś na pewno się tego dowie - odparł Michael. - Może tego
nie zauważyłeś, ale jest bardzo inteligentną kobietą. W każdym
razie ja na pewno jej o tym nie poinformuję. Arnie skinął głową,
po czym uśmiechnął się bez odrobiny wesołości. - "Gdzie byłeś
ostatniej nocy?..." Jestem zbudowany twoim zaufaniem, tato.
Michael zarumienił się, ale nie spuścił wzroku.
- Może zrozumiałbyś, dlaczego cię o to zapytałem, gdybyś przez
ostatnie miesiące mógł choć raz spojrzeć na siebie z zewnątrz. -
 Co to ma znaczyć, do diabła?
- Doskonale wiesz, co to ma znaczyć, i nie ma najmniejszego sensu
o tym dyskutować. Wciąż kręcimy się w kółko, a to nie może
przynieść żadnych efektów. Twoje życie rozpada się na kawałki,
a ty stoisz i pytasz mnie, o czym mówię! Arnie parsknął śmiechem.
Był to ostry, pogardliwy śmiech. Ciałem Michaela wstrząsnął ledwo
dostrzegalny dreszcz. - Mama chciała wiedzieć, czy biorę
narkotyki. Może i ty miałbyś ochotę to sprawdzić? - Zrobił gest,
jakby chciał podwinąć rękaw kurtki. - Sprawdzisz, czy nie mam
śladów po igle? - Nie muszę pytać, czy bierzesz narkotyki -
odparł Michael. - Wiem o jednym, który wciąż na ciebie działa,
i to w zupełności wystarczy. To ten przeklęty samochód. Arnie
odwrócił się, żeby odejść, lecz Michael chwycił go za ramię. -
Nie dotykaj mnie!
Ojciec cofnął rękę.
- Chcę cię ostrzec - powiedział. - Nie wierzę w to, że mógłbyś
kogoś zabić, tak samo jak nie wierzę w to, że potrafiłbyś przejść
po wodzie w basenie Symondsów. Ale policja na pewno będzie cię
wypytywać, a ludzie często wygadują różne głupoty, kiedy
niespodziewanie trafiają na przesłuchanie. Dla policji to prawie
to samo, co przyznanie się do winy. - Wszystko dlatego, że jakiś
pijaczyna potrącił tego zasrańca Welcha? - Niezupełnie - odparł
Michael. - Przynajmniej tyle udało mi się wyciągnąć od tego
Junkinsa, który do mnie dzwonił. Ktokolwiek zabił Welcha,
zatrzymał samochód, cofnął, ruszył do przodu, zatrzymał, znowu
cofnął... - Przestań - wykrztusił Arnie. Na jego twarzy pojawił
się nagle wyraz odrazy i niepokoju i Michael odniósł to samo
wrażenie co Dennis wieczorem w Święto Dziękczynienia: że
prawdziwy, nieszczęśliwy i znękany Arnie pojawił się bardzo
blisko, może nawet w zasięgu ręki. - T0 było... niesłychanie
brutalne - ciągnął Michael. - Tak powiedział Junkins. I wcale nie
wygląda na wypadek, tylko na morderstwo. - Morderstwo... -
powtórzył oszołomiony Arnie. - Boże, nigdy bym... - Co takiego? -
 zapytał ostro Michael i ponownie chwycił go za ramię. - Co
powiedziałeś? Arnie spojrzał na ojca. Jego twarz znowu
przypominała nieprzeniknioną maskę. - Nigdy bym nie pomyślał, że
to może być coś takiego - dokończył. - Tylko to chciałem
powiedzieć. - Wolałem, żebyś o tym wiedział. Będą szukać kogoś
z motywem, choćby nie wiadomo jak błahym. Wiedzą, co stało się
z twoim samochodem i że ten Welch chyba miał z tym coś wspólnego,
albo że ty myślisz, że on miał z tym coś wspólnego. Junkins
pewnie zjawi się tutaj, żeby z tobą porozmawiać. - Nie mam nic
do ukrycia.
- Oczywiście, że nie - odparł Michael. - Spóźnisz się na autobus.
- Taaak... - mruknął Arnie. - Muszę już iść.
Mimo to stał nieruchomo jeszcze przez kilka chwil, wpatrując się
w ojca. Michael nagle przypomniał sobie dziewiąte urodziny
Arniego. Zabrał wtedy syna do małego zoo w Filadelfii, gdzie
zjedli lunch, a po powrocie rozegrali partię minigolfa w hali
przy Basin Drive, która spłonęła w roku 1975. Regina nie mogła
z nimi pojechać, gdyż leżała w łóżku z zapaleniem oskrzeli. Byli
tylko we dwóch i znakomicie się bawili. Dla Michaela właśnie te
urodziny syna stanowiły uosobienie słodkiego i beztroskiego
amerykańskiego dzieciństwa. Pojechali do zoo i wrócili, i
właściwie nic się nie zdarzyło oprócz tego, że bardzo mile
spędzili czas - oni dwaj, Michael i syn, drogi mu zarówno wtedy,
jak i teraz. - Sprzedaj ją, Arnie - powiedział, zwilżywszy wargi.
- Sprzedaj ją, jak tylko skończysz remont. Na pewno dostaniesz
za nią masę pieniędzy. Dwa, może nawet trzy tysiące dolarów.
Odniósł wrażenie, że na twarzy Arniego znowu pojawił się wyraz
lęku i zagubienia, ale tym razem nie był tego całkowicie pewien.
Zachodzące słońce stopniało do rozmiarów wąskiej pomarańczowej
kreski nad horyzontem i na podwórku zapanowała ciemność. Zaraz
potem ulotny wyraz zniknął - jeżeli w ogóle tam był. - Nie zrobię
tego, tato - powiedział łagodnie Arnie, jakby mówił do dziecka. -
 Nie mogę tego zrobić. Za dużo jej poświęciłem. O wiele za dużo.
Odszedł, kierując się na ukos w stronę chodnika, po czym zniknął
wśród pogłębiających się cieni, pozostawiając za sobą jedynie
cichnący odgłos kroków. Za dużo jej poświęciłeś? Naprawdę? Co
konkretnie, Arnie? Co jej poświęciłeś? Michael opuścił spojrzenie
na stertę liści, a następnie rozejrzał się dookoła. Zimny śnieg
lśnił wzdłuż krawędzi żywopłotu i pod okapem garażu, uparcie
oczekując na przybycie posiłków. Czekając na zimę.


32. REGINA I MICHAEL

To prawdziwe cudo ten mój wóz,
Czterobiegowy, dwugaźnikowy, wspaniały wóz.

The Beach Boys

Regina była zmęczona - ostatnio męczyła się coraz łatwiej i
szybciej - więc położyli się do łóżka około dziewiątej, na długo
przed powrotem Arniego do domu. Kochali się z poczucia obowiązku
i bez radości (robili to coraz częściej, w związku z czym Michael
nabrał niepokojących podejrzeń, że żona używa jego penisa jako
pigułki nasennej), a kiedy potem leżeli bez ruchu w swoim
małżeńskim łożu, Michael zapytał od niechcenia: - Jak ci się
spało ostatniej nocy?
- Nieźle - odpowiedziała Regina, a on natychmiast domyślił się,
że kłamie. To dobrze. - Kiedy wstałem około jedenastej, Arnie
trochę rzucał się w łóżku - ciągnął Michael, starając się
utrzymać możliwie obojętny ton. Dręczył go głęboki niepokój. W
twarzy Arniego dostrzegł dzisiaj coś, czego nie zdołał odczytać
przez te przeklęte cienie. Prawdopodobnie nie było to nic
ważnego, lecz wspomnienie o tym tkwiło w jego pamięci jak
złowieszczy neon, którego w żaden sposób nie można wyłączyć. Czy
jego syn wyglądał na winnego i przerażonego? A może za wszystko
należało winić jedynie oświetlenie? Dopóki nie uda mu się
rozwikłać tego problemu, z całą pewnością nie zaśnie... o ile w
ogóle tej nocy mógł marzyć o czymś takim jak sen. - Ja wstałam
o pierwszej - odparła Regina, po czym szybko dodała: - Musiałam
pójść do łazienki. Zajrzałam do jego pokoju. - Uśmiechnęła się
smutno. - Trudno odzwyczaić się od starych nawyków, prawda? - Tak
- powiedział Michael. - Chyba tak.
- Spał zupełnie spokojnie. Wolałabym, żeby przy chłodniejszej
pogodzie zakładał na noc piżamę. - Był tylko w slipach?
- Tak.
Michael poczuł ogromną ulgę i zarazem coś w rodzaju wstydu.
Jednak lepiej było wiedzieć... na pewno. Bardzo łatwo było mu
powiedzieć Arniemu, iż nie wierzy w to, że jego syn mógłby
popełnić morderstwo, ale podświadomość, ta perwersyjna małpa,
potrafi podsuwać najróżniejsze pomysły i czerpać z tego jakąś
zboczoną przyjemność. Może właśnie na tym polega szczególne
przekleństwo życia - pomyślał Michael podkładając ręce pod głowę
i wpatrując się w mroczny sufit. Bez żadnego kłopotu potrafisz
sobie wyobrazić żonę kochającą się z twoim najlepszym
przyjacielem, przyjaciela knującego przeciwko tobie niecne
intrygi i syna popełniającego morderstwo za pomocą samochodu.
Lepiej zawstydzić się i położyć małpę spać.
O pierwszej w nocy Arnie był w domu. Regina z pewnością nie
pomyliła się co do godziny, gdyż na nocnej szafce w sypialni
stało radio z podświetlonym zegarem, pokazującym godziny dużymi,
niebieskimi, nieomylnymi cyframi. O pierwszej w nocy Arnie był
w domu, tamtego chłopaka zaś przejechano dwadzieścia pięć minut
później jakieś trzy mile stąd. Niemożliwe, żeby Arnie zdążył się
ubrać, wyjść (nie zwracając uwagi Reginy, która z całą pewnością
jeszcze wtedy nie spała), pojechać do Garażu Darnella, wziąć
Christine i dojechać do miejsca, gdzie zginął Moochie Welch.
Absolutnie niemożliwe. Przede wszystkim Michael nigdy w to tak
naprawdę nie wierzył. Czająca się w podświadomości małpa została
usatysfakcjonowana. Michael przekręcił się na prawy bok, zasnął
i śnił o tym, że wraz ze swym dziewięcioletnim synem rozgrywa nie
kończącą się partię miniaturowego golfa na trasie wyłożonej
sztuczną nawierzchnią, z obracającymi się wiatrakami i
czyhającymi przeszkodami wodnymi... Śniło mu się, że są sami,
zupełnie sami na świecie, ponieważ matka jego syna umarła podczas
porodu - bardzo smutna historia; ludzie do dzisiaj wspominali,
jak bardzo Michael rozpaczał po stracie żony - ale kiedy wrócą
do domu, ojciec i syn, cały dom będzie tylko ich, będą jeść
spaghetti prosto z garnka jak dwóch starych kawalerów, a po
zmywaniu naczyń usiądą przy kuchennym stole nakrytym rozłożoną
gazetą i będą kleić modele samochodów z nieszkodliwymi
plastikowymi silnikami. Michael Cunningham uśmiechnął się przez
sen. Leżąca obok niego Regina nie uczyniła tego. Leżała z szeroko
otwartymi oczami i czekała na trzaśnięcie drzwi, które
poinformuje ją, że jej syn wrócił do domu z rozciągającego się
na zewnątrz świata. Kiedy usłyszy odgłos zamykanych i otwieranych
drzwi... kiedy usłyszy kroki na schodach... dopiero wtedy będzie
mogła zasnąć. Być może.


33. JUNKINS

Chyba lepiej zwolnij i jedź ze mną, złotko...
Że co?
Mam się zamknąć i pilnować swoich spraw?
Złotko, ty jesteś moją sprawą!
Jesteś dla mnie ważną sprawą, złotko,
A ja uwielbiam ważne sprawy!
Jaki mam wóz?
Cadillaca z czterdziestego ósmego,
Z szerokimi skrzydłami.
Powiadam ci, dziecino, to wspaniała maszyna.
Gnaj, Josephine, gnaj...

Ellas McDaniel

Junkins zjawił się w Garażu Darnella za kwadrans dziewiąta
wieczorem. Arnie właśnie skończył pracę przy Christine. Wymienił
antenę złamaną przez bandę Reppertona i przez co najmniej
piętnaście minut siedział za kierownicą słuchając nadawanej przez
stację WDIL Piątkowej Listy Złotych Przebojów. Właściwie chciał
tylko włączyć na chwilę radio, by sprawdzić, czy dobrze wetknął
przewód i czy nie ma żadnych zakłóceń, lecz kiedy rozległy się
mocne i czyste dźwięki muzyki, znieruchomiał na fotelu kierowcy
wpatrując się przed siebie nie widzącym spojrzeniem, podczas gdy
Bobby Fuller śpiewał "I Fought the Law", Frankie Lymon i
Teenagers wykonywali "Why Do Fools Fall in Love?", Eddie Cochran
śpiewał "C'mon, Everybody", Buddy Holly zaś "Rave On". W piątkowe
wieczory WDIL nie nadawała żadnych reklam ani zapowiedzi, tylko
piosenki, które co prawda zniknęły z list aktualnych przebojów,
ale nie z ludzkich serc. Co jakiś czas odzywał się łagodny
kobiecy głos informujący Arniego o tym, o czym i tak doskonale
wiedział - że słucha nadającej z Pittsburgha rozgłośni WDIL.
Siedział rozmarzony za kierownicą, wystukując lekko rytm palcami.
Antena była w porządku. Tak. Odwalił kawał dobrej roboty.
Dokładnie tak, jak powiedział Will: miał smykałkę. Wystarczyło
spojrzeć na Christine, ona stanowiła tego najlepszy dowód.
Jeszcze niedawno była tylko stertą złomu stojącą na trawniku
przed domem LeBaya, a on przywrócił jej dawną świetność. Potem
była tylko stertą złomu stojącą na długoterminowym parkingu przy
dworcu lotniczym, a on znowu przywrócił jej dawną świetność.
Zrobił... Krzyknij... i powiedz mi...
Powiedz mi... bym samotny nie był nigdy już...
Co zrobił?
Wymienił antenę, zgadza się. Pamiętał też, że wyklepał kilka
wklęśnięć, ale nie zamawiał żadnych szyb (choć wszystkie były
teraz zupełnie nowe), nie zamawiał tapicerki (choć także była
zupełnie nowa) i tylko raz zajrzał pod maskę, po czym zatrzasnął
ją z hukiem, przerażony rozmiarami zniszczeń, jakie tam ujrzał.
Teraz jednak chłodnica była znowu cała, blok silnika czysty i
lśniący, tłoki poruszały się lekko i swobodnie. A silnik mruczał
jak kot. Oprócz tego były jeszcze sny.
W snach widział LeBaya siedzącego za kierownicą Christine,
ubranego w mundur poznaczony niebieskoszarymi plamami cmentarnego
błota. Ciało LeBaya gniło i rozpadało się. Tu i ówdzie wystawały
białe, lśniące kości. Oczodoły były puste i ciemne (choć coś w
nich się poruszało, tak, to nie ulegało żadnej wątpliwości). A
potem reflektory Christine rozbłyskiwały światłem i przed
samochodem pojawiała się sylwetka kogoś przyszpilonego blaskiem
niczym żuk do kartonu, kogoś znajomego. Moochie Welch?
Możliwe. Ale kiedy Christine nagle ruszała do przodu z piskiem
opon, Arnie odnosił wrażenie, że przerażone rysy stają się płynne
i zmieniają się do ostatniej chwili, przypominając to twarz
Reppertona, to Sandy'ego Galtona, to znowu Willa Darnella.
Ktokolwiek to był, zdążył odskoczyć w bok, lecz LeBay wrzucił
wsteczny bieg, przesuwając dźwignię rozkładającymi się palcami -
 na jednym z nich wisiała obrączka, luźna niczym pętla
przerzucona przez gałąź uschniętego drzewa - a potem znowu ruszył
naprzód, ścigając postać biegnącą ku przeciwnej stronie ulicy.
Kiedy Christine znalazła się tuż za nią, postać odwróciła głowę,
rzucając przez ramię przerażone spojrzenie, i Arnie ujrzał twarz
matki... Dennisa Guildera... twarz Leigh, składającą się
właściwie wyłącznie z oczu pod rozfalowanym obłokiem włosów...
a wreszcie swoją własną, z wykrzywionymi ustami wywrzaskującymi
tylko jedno słowo: Nie! Nie! Nie! Nad wszystkim jednak,
zagłuszając nawet basowe dudnienie tłumika (coś tam musiało ulec
uszkodzeniu), unosił się chrapliwy, tryumfujący głos LeBaya,
wydobywający się z gnijącej krtani i przeciskający przez usta,
które zdążyły już cofnąć się, obnażając zęby, i pokryć delikatnym
tatuażem zielonkawej pleśni. Tryumfalny, skrzeczący głos LeBaya:
"Masz za swoje, zasrańcu! I co, podoba ci się?"
Zderzak Christine rąbnął z hukiem w ciało, w powietrze wyleciały
okulary, wirujące i obracające się bezwładnie, a zaraz potem
Arnie obudził się w swoim pokoju, zwinięty w drżącą kulkę,
przyciskając kurczowo do piersi poduszkę. Dochodziło piętnaście
po pierwszej w nocy; ogarnęło go uczucie ogromnej, niezmierzonej
ulgi - dlatego że żył, że LeBay był martwy, a Christine
bezpieczna w Garażu Darnella. Liczyły się tylko te trzy rzeczy.
Chwileczkę, Arnie! Opowiedz, w jaki sposób naciągnąłeś sobie
grzbiet? Jakiś głos głęboko z wnętrza, złośliwy i domyślny,
zadający pytanie, na które wolałby nie odpowiadać. Naciągnąłem
go sobie na torze wyścigowym Philly Plains, tak mówił wszystkim.
Jeden z wraków zaczął zsuwać się z platformy, więc go
podepchnąłem. Nie zastanawiałem się, tylko po prostu to zrobiłem.
Zdaje się, że trochę przesadziłem. Tak właśnie mówił.
Rzeczywiście, jeden z wraków naprawdę zaczął się zsuwać z
platformy, a on naprawdę go podepchnął, ale przecież nie wtedy
naciągnął sobie grzbiet, prawda? Prawda. Wieczorem tego dnia,
kiedy razem z Leigh znaleźli zdemolowaną Christine stojącą na
czterech sflaczałych oponach na lotniskowym parkingu... wieczorem
u Darnella, kiedy już wszyscy poszli do domu... nastawił radio
w biurze Willa na nadającą stare przeboje stację WDIL... Will
darzył go teraz pełnym zaufaniem, i nic dziwnego. Przecież Arnie
szmuglował papierosy do stanu Nowy Jork, przewoził fajerwerki do
Burlington, a dwa razy wiózł jakiś pakuneczek zawinięty w brązowy
papier aż do Wheeling, gdzie w zamian otrzymał od chłopaka
czekającego na niego w starym dodge'u challengerze inny, znacznie
większy. Podejrzewał, że być może w małych paczuszkach znajdowała
się kokaina, w dużej zaś pieniądze, ale nie wiedział tego na
pewno i wcale nie chciał wiedzieć. Na te wyprawy jeździł
prywatnym samochodem Willa, imperialem z 1966 roku, czarnym jak
bezgwiezdne nocne niebo w Persji. Sunął nieprawdopodobnie cicho
i miał podwójne dno w bagażniku. Jeżeli nie przekraczałeś
dozwolonej prędkości, nie groziły ci żadne kłopoty. Bo i czemu
miałyby ci grozić? Najważniejsze, że miał teraz klucze do garażu
i mógł przychodzić wtedy, kiedy nikogo już tam nie było. Tak jak
tamtego wieczoru. Nastawił wtedy WDIL... a potem... potem w jakiś
sposób naciągnął sobie grzbiet. Naciągnął sobie grzbiet.
Co takiego mógł robić?
Zamiast odpowiedzi jego podświadomość wypchnęła na powierzchnię
dziwnie brzmiące zdanie: "To taki mały feler". Czy naprawdę
chciał się dowiedzieć? Nie. W rzeczywistości były nawet takie
chwile, kiedy w ogóle nie chciał mieć nic wspólnego z tym
samochodem. Były chwile, kiedy wydawało mu się, że powinien po
prostu oddać go na złom. Oczywiście nie zrobiłby tego, ale czasem
(na przykład kiedy budził się, roztrzęsiony i przerażony, z
koszmarnego snu) czuł, że gdyby się go pozbył, byłby...
szczęśliwszy. Nagle radio parsknęło jak kot i z głośnika wydobył
się gniewny szum. - Nie bój się - szepnął Arnie. Przesunął dłonią
po tablicy wskaźników, rozkoszując się tym, co czuł pod palcami.
Tak, ten samochód chwilami przerażał go. Ojciec chyba miał rację:
Christine na pewno w znacznym stopniu odmieniła jego życie, ale
nie mógłby oddać jej na złom, tak samo jak nie mógłby popełnić
samobójstwa. Szum ucichł. Marvelettes śpiewali "Please Mr
Postman".
A potem tuż przy jego uchu odezwał się głos:
- Arnold Cunningham?
Podskoczył na fotelu, wyłączył radio i odwrócił się. O drzwi
Christine opierał się nieduży, kościsty mężczyzna. Miał
ciemnobrązowe oczy i zaróżowione policzki - Arnie domyślił się,
że zapewne z powodu panującego na zewnątrz zimna. - Słucham?
- Jestem Rudolph Junkins z Wydziału Śledczego Policji Stanowej -
 przedstawił się mężczyzna i wetknął rękę do środka samochodu.
Arnie przez chwilę przyglądał się jej bez słowa. A więc ojciec
miał rację. Przywołał na twarz swój najbardziej ujmujący uśmiech,
uścisnął mocno podaną rękę i odparł: - Tylko niech pan nie
strzela. Zostawiłem gnata w domu.
Junkins również się uśmiechnął, lecz Arnie zauważył, że
uśmiechnęły się tylko usta mężczyzny, oczy zaś przesuwały się
szybko z miejsca na miejsce, przyglądając się samochodowi w
sposób, który zupełnie mu się nie spodobał. Ani trochę. - Chłopcy
z miejscowej policji powiedzieli mi, że faceci, którzy wzięli się
za twoją gablotę, dali jej niezły wycisk, ale wcale mi na to nie
wygląda. Arnie wzruszył ramionami i wysiadł z samochodu. W
piątkowe wieczory w Garażu Darnella panowała senna atmosfera. Sam
Darnell rzadko się wtedy pojawiał, a dzisiaj także go nie było.
Pod przeciwległą ścianą, w boksie numer dziesięć, facet
nazwiskiem Gabbs montował nowy tłumik w swoim starym valliancie,
z końca pomieszczenia zaś dobiegał od czasu do czasu warkot
pneumatycznego śrubokrętu, za pomocą którego jakiś inny
majsterkowicz zakładał koła z zimowymi oponami. Poza tym w całym
garażu byli tylko Arnie i Junkins. - Okazało się, że nie jest tak
źle, jak na to wyglądało - powiedział Arnie. Przemknęła mu myśl,
że ten nieduży, poruszający się szybko mężczyzna musi być
cholernie bystry. Odruchowo dotknął dłonią dachu Christine i
natychmiast poczuł się lepiej. Poradzi sobie z tym facetem, bez
względu na to, jak bardzo tamten okaże się bystry. Poza tym czego
właściwie ma się obawiać? - Zniszczenia nie były zbyt poważne. -
 Doprawdy? Podobno zrobili masę dziur jakimś ostrym narzędziem. -
 Junkins przyjrzał się dokładnie bokowi Christine. - Niech mnie
szlag trafi, jeśli widzę, gdzie to było. Jesteś geniuszem wśród
blacharzy, Arnie. Chyba zgłoszę się do ciebie, jak moja żona
jeszcze raz wjedzie komuś w kufer. Uśmiechnął się rozbrajająco,
ale jego wzrok bez przerwy przesuwał się po samochodzie, na
chwilę przeskoczył na twarz Arniego, by natychmiast wznowić
wędrówkę po nadwoziu Christine. Arniemu zaczynało się to coraz
mniej podobać. - Jestem niezły, ale nie jestem Bogiem - odparł. -
 Na pewno zobaczy pan te miejsca, jeśli tylko uważniej się pan
przyjrzy. - Wskazał mikroskopijny ślad na tylnym błotniku. - Na
przykład tutaj. I tutaj. Miałem szczęście, że udało mi się
znaleźć w Ruggles trochę oryginalnych części do plymoutha. Z tej
strony wymieniłem całe tylne drzwi. Widzi pan, że odcień lakieru
jest trochę inny? Zastukał w blachę.
- Nic nie widzę - odrzekł Junkins. - Może zobaczyłbym, gdybym
miał mikroskop, ale moim zdaniem wszystko pasuje wręcz idealnie.
On również zastukał w drzwi. Arnie zachmurzył się.
- Znakomita robota - ciągnął Junkins, przesuwając się powoli ku
przodowi samochodu. - Wyśmienita robota. Muszę ci pogratulować,
Arnie. - Dziękuję.
Przypatrywał się, jak Junkins, udając zachwyconego miłośnika
samochodów, poszukuje swymi bystrymi brązowymi oczami
podejrzanych wgięć, odprysków lakieru, może nawet kropli
zaschniętej krwi lub kosmyka wyrwanych włosów. Śladów Moochiego
Welcha. Arnie nabrał nagle graniczącego z pewnością przekonania,
że ten zasraniec właśnie tego szuka. - Czym właściwie mogę panu
służyć, detektywie Junkins?
Policjant roześmiał się.
- Człowieku, coś ty taki sztywny? Nie lubię tego. Mów mi Rudy,
dobrze? - Jasne - zgodził się z uśmiechem Arnie. - A więc, czym
mogę ci służyć, Rudy? - Wiesz, to zabawna historia... - mruknął
Junkins; przykucnął, przyglądając się uważnie reflektorom po
lewej stronie samochodu. Pozornie zamyślony zastukał w jeden z
nich palcem, a następnie przesunął dłonią po metalowym
obramowaniu. Jego płaszcz przez chwilę dotykał powalanej olejem
i smarami posadzki. Zaraz potem detektyw wyprostował się. -
Zwykle właściciele zawiadamiają nas, kiedy ich samochody zostają
zdewastowane tak jak twój... - Och, oni wcale go nie zdewastowali
- przerwał mu Arnie, Nagle poczuł się tak, jakby szedł po
rozpiętej gdzieś wysoko linie i ponownie dotknął Christine. Jej
solidność, jej realność jeszcze raz przywróciły mu siły. -
Starali się, ale w gruncie rzeczy nie bardzo im to wyszło.
Junkins roześmiał się.
- W porządku. Wygląda na to, że nie jestem na bieżąco z
obowiązującą terminologią. W każdym razie, kiedy usłyszałem o tej
sprawie, wiesz, o co przede wszystkim zapytałem? Gdzie są
zdjęcia, o to właśnie zapytałem. Pomyślałem sobie, że może
zapomnieli je nam przysłać, ale kiedy zadzwoniłem do
Libertyville, okazało się, że nie było żadnych zdjęć. - To prawda
- potwierdził Arnie. - Chyba wie pan o tym, że w moim wieku można
ubezpieczyć się tylko od odpowiedzialności cywilnej, a i to
kosztuje aż siedemset dolarów rocznie. Gdybym miał autocasco,
kazałbym jej zrobić mnóstwo zdjęć, ale że nie mam, to na co mi
one? Na pewno nie wkleiłbym ich do albumu rodzinnego. - Chyba nie
- zgodził się Junkins i niespiesznym krokiem skierował się ku
tylnej części samochodu, wciąż szukając bystrym wzrokiem rys na
lakierze, pęknięć na szkle, jakichkolwiek podejrzanych śladów. -
 Ale wiesz, co jeszcze zwróciło moją uwagę? W ogóle nie
zawiadomiłeś policji o przestępstwie! - Utkwił pytające
spojrzenie w twarzy Arniego, zatrzymał je przez dłuższą chwilę...
a potem uśmiechnął się fałszywie, z lekkim zdziwieniem. - Nie
zgłosiłeś przestępstwa! Cholera, pomyślałem sobie, a to sukinsyn!
Kto więc je zgłosił? Jego ojciec, mówią mi. - Junkins potrząsnął
głową. - Nie rozumiem tego, Arnie, i mówię ci o tym zupełnie
szczerze. Facet urabia sobie ręce po łokcie remontując stary
samochód, który w końcu jest wart dwa albo i pięć tysięcy
dolarów, a potem, kiedy jacyś faceci rozwalają mu go na
kawałki... - Przecież powiedziałem panu...
Rudy Junkins uniósł rękę i uśmiechnął się rozbrajająco. Arnie
odniósł niesamowite wrażenie, że za chwilę powie "pokój", tak jak
czasem robił to Dennis, kiedy temperatura dyskusji przekraczała
dopuszczalną normę. - Przepraszam. Psują go.
- Właśnie.
- Jednak według tego, co mówiła twoja dziewczyna, jeden z nich...
no, wypróżnił się na tablicę wskaźników. Wyobrażam sobie, że
każdy na twoim miejscu wściekłby się i zawiadomił policję.
Uśmiech zniknął bez śladu. Junkins wpatrywał się w Arniego
poważnym, wręcz natarczywym wzrokiem. Arnie odpowiedział chłodnym
spojrzeniem swoich szarych oczu. - Gówno można posprzątać -
powiedział wreszcie. - Wie pan... Wiesz co, Rudy? Powiedzieć ci
coś? - Jasne, synu.
- Kiedy miałem półtora roku, porysowałem widelcem zabytkowe
biurko, na które moja matka oszczędzała przez co najmniej pięć
lat. Odejmowała sobie od ust, żeby je kupić, tak powiedziała.
Przypuszczam, że zniszczenie go nie zajęło mi zbyt dużo czasu.
Oczywiście nie pamiętam tego, ale kiedy zobaczyła, co zrobiłem,
podobno po prostu usiadła i zaczęła krzyczeć. - Uśmiechnął się
lekko. - Do tej pory nie potrafiłem sobie tego wyobrazić, ale
teraz już chyba potrafię. Może po prostu wydoroślałem, nie
sądzisz? Junkins zapalił papierosa.
- Nie rozumiem, do czego zmierzasz, Arnie.
- Powiedziała, że gdyby wiedziała, co zrobię, trzymałaby mnie w
beciku do trzeciego roku życia. Dlatego że gówno można
posprzątać. Bierze się ścierkę i trochę wody, i już go nie ma. -
 Tak jak teraz nie ma Moochiego Welcha?
- Nic o tym nie wiem.
- Nic?
- Nic.
- Słowo harcerza? - zapytał Junkins. Pytanie zostało zadane
żartobliwym tonem, ale oczy detektywa były zupełnie poważne.
Wwiercały się w twarz Arniego poszukując choćby najmniejszej
szczeliny, najdrobniejszego pęknięcia. W boksie na końcu budynku
facet zakładający koła z zimowymi oponami upuścił pneumatyczny
śrubokręt. Rozległ się donośny metaliczny szczęk, a zaraz potem
przekleństwo. - Niech cię szlag trafi, ty zasrana dziwko!
Junkins i Arnie zerknęli w tamtą stronę; nastrój prysł.
- Jasne - odparł Arnie. - Słowo harcerza. Posłuchaj, ja wiem, że
musisz to robić, bo to twój zawód, ale... - Oczywiście, że to mój
zawód - zgodził się Junkins. - Chłopak został przejechany w sumie
sześć razy. Został z niego surowy befsztyk. Zbierali go szufelką.
- Daj spokój - poprosił Arnie, czując, jak jego żołądek wywraca
powolnego koziołka. - Dlaczego? Przecież tak właśnie postępuje
się z gównem. Zbiera się je szufelką, prawda? - Nie mam z tym nic
wspólnego! - wrzasnął nagle Arnie. Grzebiący przy tłumiku
człowiek z boksu naprzeciwko spojrzał ze zdziwieniem w jego
kierunku. Arnie ściszył głos.
- Przepraszam. Po prostu chciałbym, żebyście zostawili mnie w
spokoju. Doskonale wiesz, że nie maczałem w tym palców. Przed
chwilą obejrzałeś cały samochód. Gdyby to Christine rozjechała
tyle razy tego Welcha, byłaby cała podrapana i powgniatana. Wiem
o tym choćby z telewizji. A na warsztatach dwa lata temu pan
Smolnack powiedział, że dwa najlepsze sposoby na zniszczenie
przodu samochodu to uderzyć w łosia albo człowieka. Mówił to
trochę żartem, ale na pewno zupełnie serio... jeśli wiesz, co
chcę przez to powiedzieć. Arnie przełknął ślinę i usłyszał głośne
pyknięcie w swoim gardle, które było zupełnie suche. - Jasne -
powiedział Junkins. - Twój wóz wygląda bez zarzutu. Ale ty nie,
chłopcze. Zachowujesz się jak lunatyk. Wybacz mi moje słownictwo,
ale wyglądasz na kompletnie zjebanego. - Rzucił niedopałek
papierosa. - Wiesz co, Arnie? - Co?
- Myślę, że łżesz jak galopujący koń. - Puknął dłonią w maskę
Christine. - A raczej jak pędzący plymouth. Arnie wpatrywał się
w niego w milczeniu, dotykając ręką zewnętrznego lusterka po
stronie pasażera. - Nie wydaje mi się, żebyś kłamał na temat tego
chłopaka, ale na pewno kłamiesz, jeśli chodzi o to, co ci faceci
zrobili z twoim wozem. Twoja dziewczyna twierdzi, że rozwalili
go na strzępy, i chyba można jej wierzyć. Płakała, kiedy mi o tym
opowiadała. Mówiła, że wszędzie leżały kawałki potłuczonego
szkła... Aha, przy okazji: gdzie dostałeś nowe szyby? - U
McConnella w Pittsburghu - odparł szybko Arnie.
- Masz rachunek?
- Wyrzuciłem.
- Ale powinni cię tam pamiętać. Chyba nie co dzień zdarzają im
się takie zamówienia. - Mogą, ale na twoim miejscu nie liczyłbym
za bardzo na to, Rudy. To największa firma zajmującą się
samochodowymi szybami na zachód od Nowego Jorku i na wschód od
Chicago. Mają mnóstwo interesantów, a większość z nich zamawia
szyby do starych samochodów. - Ale chyba prowadzą jakąś
księgowość?
- Płaciłem gotówką.
- Więc na rachunku powinno być twoje nazwisko.
Arnie uśmiechnął się chłodno.
- Wcale nie. Wszystkie części kupowałem dla Garażu Darnella.
Dzięki temu miałem dziesięcioprocentowy rabat. - Zabezpieczyłeś
się ze wszystkich stron, prawda?
- Poruczniku Junkins...
- Łżesz też, jeśli chodzi o te szyby, choć za cholerę nie mogę
się domyślić dlaczego. - Coś mi się wydaje, że podejrzewałbyś
nawet Chrystusa o to, że kłamał na Golgocie! - wybuchnął Arnie. -
 Od kiedy kupowanie nowych szyb do samochodu uważane jest za
przestępstwo? Albo płacenie gotówką i korzystanie z rabatu? - Od
nigdy.
- W takim razie zostaw mnie w spokoju.
- Poza tym wydaje mi się, że kłamiesz też twierdząc, iż nie masz
pojęcia, co się stało z Welchem. Moim zdaniem jednak coś wiesz,
a ja chcę wiedzieć co. - Nic nie wiem.
- A co na przykład...
- Przykro mi, ale nie mam nic więcej do powiedzenia - stwierdził
Arnie. - W porządku.
Fakt, że Junkins zrezygnował tak łatwo, natychmiast wzbudził
podejrzliwość Arniego. Detektyw sięgnął do wewnętrznej kieszeni
płaszcza i wyjął portfel. Przy okazji Arnie zauważył tkwiący w
kaburze pod pachą pistolet - przypuszczał, iż policjant chciał,
żeby to zauważył. Junkins podał mu wizytówkę. - Można mnie zastać
pod jednym z tych dwóch numerów. Zadzwoń do mnie, gdybyś chciał
o czymś porozmawiać. O czymkolwiek. Arnie schował wizytówkę do
kieszonki na piersi. Junkins jeszcze raz przeszedł się
niespiesznie dokoła Christine. - Wspaniała robota - powtórzył,
po czym zerknął z ukosa na Arniego. - Dlaczego nas nie
zawiadomiłeś? Arnie westchnął głęboko i wzruszył ramionami.
- Dlatego że myślałem, że to już będzie koniec. Że wreszcie dadzą
mi spokój. - Taaak... - mruknął Junkins. - Właśnie coś takiego
podejrzewałem. Dobranoc, synu. - Dobranoc.
Ruszył w kierunku wyjścia, lecz nagle przystanął i odwrócił się.
- Przemyśl to sobie - powiedział. - Naprawdę paskudnie wyglądasz,
wiesz o tym? Masz bardzo miłą dziewczynę, która martwi się o
ciebie i wciąż przeżywa to, co się stało z twoim samochodem. Twój
ojciec też się o ciebie niepokoi. Słyszałem to nawet przez
telefon. Przemyśl sobie wszystko i zadzwoń do mnie, synu. Od razu
będziesz miał lepsze sny. Arnie poczuł, jak na usta ciśnie mu się
coś małego i drżącego, przerażonego, nabrzmiałego łzami i
sprawiającego ogromny ból. Junkins wpatrywał się w niego
łagodnymi brązowymi oczami. Otworzył już usta - jeden Bóg wie,
co mogłoby się z nich wymsknąć - i nagle wyprostował się
raptownie, dźgnięty w grzbiet eksplozją potwornego, trudnego do
zniesienia bólu. Poczuł się jak histeryk przywrócony do
przytomności uderzeniem w twarz. Był znacznie spokojniejszy i
znów mógł logicznie myśleć. - Dobranoc - powtórzył. - Dobranoc,
Rudy.
Junkins przyglądał mu się jeszcze przez chwilę ze zmartwioną
miną, po czym odszedł. Arnie zaczął się trząść. Drżenie pojawiło
się najpierw w rękach, stamtąd rozlało się na przedramiona,
łokcie, a potem było już wszędzie. Sięgnął na oślep do klamki,
znalazł ją, otworzył drzwi i wśliznął się do wnętrza Christine
wypełnionego uspokajającymi zapachami samochodu i nowej
tapicerki. Przekręcił kluczyk, włączając zasilanie z akumulatora,
po czym wyciągnął rękę ku pokrętni strojenia radia. W chwili
kiedy to uczynił, jego spojrzenie padło na kołyszącą się skórzaną
przywieszkę z wytłoczonymi literami R. D. L., i z ogromną siłą
powrócił koszmarny sen: gnijące ciało siedzące na jego miejscu;
puste oczodoły wpatrujące się w przednią szybę; obłażące z ciała
palce zaciśnięte na kierownicy; wyszczerzony uśmiech na trupiej
twarzy, kiedy Christine miażdżyła kołami Moochiego Welcha,
podczas gdy z głośnika radia nastawionego na WDIL dobiegały
dźwięki "Last Kiss" w wykonaniu J. Franka Wilsona i Cavaliers.
Nagle poczuł w żołądku wzbierające mdłości, które błyskawicznie
podpełzły mu do gardła. Otworzył drzwi, wyskoczył z samochodu i
popędził do toalety, mając uszy wypełnione trzaskającym echem
swoich łomocących kroków. Ledwo zdążył. Wymiotował raz za razem,
aż wreszcie została mu w ustach tylko kwaśna flegma. Przed oczami
tańczyły mu rozmazane światła, huczało mu w uszach, a mięśnie
żołądka wciąż zaciskały się w spazmatycznych skurczach. Spojrzał
na swoją bladą twarz w poplamionym lustrze, na podkrążone oczy
i przyklejony do czoła kosmyk matowych włosów. Junkins miał
rację: wyglądał okropnie. Ale po pryszczach i krostach nie
zostało nawet śladu.
Parsknął szaleńczym śmiechem. Bez względu na to, co się będzie
działo, nie zrezygnuje z Christine. Nigdy tego nie zrobi. Już...
Ponownie wstrząsnęły nim torsje, ale teraz wymiotował już tylko
kwaśną śliną, przyciskając dłonie do wyczyniającego
nieprawdopodobne podskoki żołądka. Musiał porozmawiać z Leigh.
Nagle poczuł, że koniecznie musi porozmawiać z Leigh.

Wszedł do biura Willa, gdzie słychać było tylko cykanie dużego
zegara przymocowanego do ściany, odmierzającego niestrudzenie
kolejne minuty. Wykręcił numer Cabotów z pamięci, ale tak bardzo
drżały mu palce, że dwa razy mylił się i musiał zaczynać od
początku. Odebrała Leigh.
- To ty, Arnie? - zapytała zaspanym głosem.
- Leigh, muszę z tobą porozmawiać. Muszę się z tobą zobaczyć. -
Arnie, jest prawie dziesiąta wieczorem. Właśnie wyszłam spod
prysznica i położyłam się do łóżka. Już prawie zasypiałam... -
Proszę! - powiedział, zaciskając powieki.
- Jutro. Dziś już nic z tego nie wyjdzie. Moi rodzice nie
wypuszczą mnie tak późno z domu... - Jest dopiero dziesiąta. I
piątek.
- Szczerze mówiąc, nie są zbyt zachwyceni, że nadal się z tobą
spotykam. Początkowo bardzo cię polubili, i mój tata nadal cię
lubi... ale teraz oboje uważają, że trochę zdziwaczałeś. -
Zapadło długie milczenie. - Ja też tak uważam - dodała wreszcie.
- Czy to znaczy, że nie chcesz już mnie widzieć? - zapytał
głucho. Bolał go żołądek, grzbiet, wszystko. - Nie. - W jej
głosie pojawiła się ledwo wyczuwalna nuta pretensji. - Wydawało
mi się, że to ty nie chcesz się ze mną widywać... Ani w szkole,
ani wieczorami, bo wszystkie spędzałeś w garażu, pracując przy
swoim samochodzie. - To już  skończone - oświadczył.  A potem, 
z ogromnym wysiłkiem: - Chcę z tobą porozmawiać właśnie o...
auuuuu, cholera! - Chwycił się za krzyż, w którym poczuł kolejną
eksplozję obezwładniającego bólu. - Arnie! - wykrzyknęła z
niepokojem. - Nic ci się nie stało? - Nic. Zabolało mnie w
krzyżu.
- Zdaje się, że coś mówiłeś?...
- Jutro - odparł. - Pojedziemy do cukierni Robbinsa, kupimy lody,
może zrobimy trochę przedświątecznych zakupów, zjemy obiad i na
siódmą odstawię cię do domu. I obiecuję, że nie będę dziwaczny.
Leigh roześmiała się cicho i Arnie poczuł ogromną, cudowną ulgę.
Podziałała jak balsam. - Ty głuptasie!
- Czy to znaczy, że się zgadzasz?
- Tak, to znaczy, że się zgadzam. - Umilkła na chwilę, po czym
dodała nieco ciszej. - Powiedziałam, że moi rodzice nie chcą,
żebym się z tobą spotykała, ale to wcale nie znaczy, że ja też
tego nie chcę. - Dziękuję - odparł, starając się, by jego głos
brzmiał możliwie normalnie. - Bardzo ci dziękuję. - O czym chcesz
ze mną porozmawiać?
O Christine. Chcę porozmawiać o niej i o moich snach. O tym,
dlaczego wyglądam jak upiór, dlaczego wciąż słucham WDIL i co
robiłem w garażu tego wieczoru, kiedy wszyscy poszli już do
domu... kiedy naciągnąłem sobie grzbiet. Och, Leigh, chcę...
Kolejne uderzenie bólu, wrzynającego się w ciało niczym pazury
kota. - Zdaje się, że właśnie o tym rozmawialiśmy.
- Och. - Chwila ciepłego milczenia. - To dobrze.
- Leigh...
- Tak?
- Będę miał teraz dla ciebie więcej czasu. Obiecuję. Tyle czasu,
ile tylko zechcesz. I myśl: Dlatego że teraz, kiedy Dennis leży
w szpitalu, zostałaś tylko ty, tylko ty jesteś między mną...
między mną a... - To dobrze - powiedziała Leigh.
- Kocham cię.
- Dobranoc, Arnie.
Powiedz, że ty też mnie kochasz! - ryknął bezgłośnie. Powiedz to!
Muszę to usłyszeć! Zamiast tego usłyszał tylko stuknięcie
odkładanej słuchawki. Przez długi czas siedział z opuszczoną
głową przy biurku Willa Darnella, starając się wziąć w garść.
Przecież nie musi mówić, że go kocha, za każdym razem, kiedy on
jej to mówi, prawda? Chyba nie jest mu to potrzebne aż tak
bardzo, prawda? Prawda? Wreszcie wstał i skierował się do drzwi.
Umówiła się z nim na jutro, to było w tej chwili najważniejsze.
Pojadą po przedświąteczne zakupy, tak jak planowali tego dnia,
kiedy ci zasrańcy zniszczyli Christine; będą spacerować,
rozmawiać i świetnie się bawić. Wtedy Leigh na pewno powie, że
go kocha. - Powie to - szepnął, zatrzymując się w drzwiach, ale
kiedy zerknął w lewo, mniej więcej w połowie budynku dostrzegł
Christine Stojącą niczym nieme, bezrozumne zaprzeczenie, z
chromowaną atrapą wyszczerzoną jak gotowa do zadania ciosu
paszcza. W tej samej chwili z mrocznych głębin jego
podświadomości rozległ się ponury, natarczywy głos: W jaki sposób
naciągnąłeś sobie grzbiet? W jaki sposób naciągnąłeś sobie
grzbiet? W jaki sposób naciągnąłeś sobie grzbiet, Arnie? Obawiał
się tego pytania, gdyż bał się, że mógłby usłyszeć na nie
odpowiedź.


34. LEIGH I CHRISTINE

Moja mała nadjechała nowiutkim cadillakiem
I powiedziała: "Hej, staruszku,
Nigdy już mnie nie zobaczysz!"
Maleńka, czy nie wysłuchasz mego błagania?
Najsłodsza, wróć do swego ojca!
A ona na to: "Wypchaj się, staruszku!
Już nigdy mnie nie zobaczysz!"

The Clash

Był to ponury dzień i w każdej chwili mógł zacząć padać śnieg,
lecz Arnie miał rację w obu sprawach: świetnie się bawili, a on
nie był ani odrobinę dziwaczny. Kiedy przyjechał po Leigh do
domu, zastał tam panią Cabot, która przyjęła go co najmniej
chłodno, ale upłynęło sporo czasu - być może nawet dwadzieścia
minut - zanim Leigh zeszła na dół ubrana w karmelkowy sweterek
opięty w cudowny sposób na piersiach i parę nowych spodni koloru
żurawinowego, opiętych w nie mniej cudowny sposób na biodrach.
To trudne do wytłumaczenia spóźnienie dziewczyny, która niemal
nigdy się nie spóźniała, mogło mieć jakiś cel. Arnie zapytał ją
o to, ona zaś zaprzeczyła z odrobinę zbyt przesadnym zdziwieniem
i oburzeniem; bez względu na to, jak sprawy miały się naprawdę,
Leigh udało się osiągnąć zamierzony skutek. Kiedy Arnie chciał,
potrafił być nadzwyczaj czarujący, do pani Cabot zabrał się zaś
z ogromnym ładunkiem dobrej woli. Kiedy Leigh wreszcie zbiegła
w podskokach na dół z włosami związanymi w koński ogon, jej matka
była już całkowicie obłaskawiona. Poczęstowała Arniego pepsi-colą
i słuchała chciwie jego opowieści o zajęciach w kółku szachowym.
- To pierwszy cywilizowany sposób spędzania wolnego czasu po
lekcjach, o jakim słyszę - oznajmiła córce, uśmiechając się z
aprobatą do Arniego. - Straaaaszne nudy! - wykrzyknęła Leigh, po
czym objęła Arniego w pasie i cmoknęła głośno w policzek. -
Leigh!
- Przepraszam, mamuśku, ale on bardzo śmiesznie wygląda ze linką
na policzku, prawda? Zaczekaj, Arnie, dam ci chusteczkę. Nie
zdrapuj tego paznokciami! Sięgnęła do torebki po kleenexa. Arnie
spojrzał na panią Cabot wzniósł oczy ku niebu; Natalie Cabot
zasłoniła usta dłonią i zachichotała.  Między nią i Arniem
nawiązała się nić całkowitego zrozumienia. Pojechali do cukierni
Robbinsa, gdzie wreszcie udało im się pozbyć pewnej sztuczności
stanowiącej pozostałość wieczornej rozmowy telefonicznej. Arnie
żywił niejasne obawy, że Christine przydarzy się jakaś awaria
albo że Leigh powie coś nieprzyjemnego na jej temat, bo przecież
nigdy nie lubiła jeździć jego samochodem. Okazało się, że martwił
się zupełnie niepotrzebnie. Silnik Christine pracował jak
szwajcarski zegarek, wszystko zaś, co Leigh miała do powiedzenia
na jej temat, było przepojone podziwem i zdumieniem. - Doprawdy
trudno mi w to uwierzyć - oznajmiła,  kiedy wyjechali z małego
parkingu przy cukierni i ruszyli w stronę Monroeville Mall. -
Musiałeś harować przy niej jak wół. - Nie było z nią aż tak źle,
jak ci się wydawało - odparł Arnie. - Masz ochotę posłuchać
trochę muzyki? - Z przyjemnością.
Arnie włączył radio - Silhuettes przebijali się przez "Get a
Job". Leigh skrzywiła się. - WDIL, do kitu. Mogę zmienić?
- Proszę bardzo.
Leigh znalazła stację rockową z Pittsburgha nadającą Billy'ego
Joela. "Może masz rację", wyznał szczerze Billy. "Być może jestem
świrnięty". Zaraz potem oświadczył swojej przyjaciółce Wirginii,
że jego zdaniem katolickie dziewczęta zaczynają stanowczo zbyt
późno - był to Weekendowy Blok Muzyczny. Teraz - pomyślał Arnie.
Teraz zacznie przerywać... dławić się... coś w tym rodzaju. Ale
Christine sunęła gładko przed siebie. Na promenadzie roiło się
od zabieganych, ale roześmianych kupujących; szaleńczy szczyt
przedświątecznych zakupów miał nadejść dopiero za jakieś dwa
tygodnie. Bożonarodzeniowy nastrój urzekał jeszcze swą nowością
i ludzie spoglądali na gwiazdkowe dekoracje bez obrzydzenia i
zniecierpliwienia. Bezustanne brzęczenie dzwoneczków świętych
Mikołajów z Armii Zbawienia nie wywoływało przykrych wyrzutów
sumienia; zresztą na razie głównie wyśpiewywali kolędy i składali
wszystkim najlepsze życzenia, zamiast wykrzykiwać bez końca:
"Biedni nie mają nic pod choinką, biedni nie mają nic pod
choinką, biedni nie mają nic pod choinką", co robili zawsze tuż
przed Wigilią, wpatrując się w przechodniów natarczywym
spojrzeniem pustych oczu. Arnie i Leigh trzymali się za ręce, aż
wreszcie stało się to niemożliwe z powodu ogromnego tłoku, a
potem on zaczął się żartobliwie uskarżać, że dziewczyna traktuje
go jak juczne zwierzę. Kiedy schodzili na najniższe piętro domu
towarowego Daltona, gdzie Arnie chciał znaleźć jakąś dobrą
książkę o majsterkowaniu dla ojca Dennisa, Leigh zauważyła, że
zaczął padać śnieg. Przez chwilę stali na przeszklonej klatce
schodowej, przylepieni nosami do szyby jak małe dzieci. Arnie
wziął ją za rękę, a Leigh spojrzała na niego z uśmiechem. Czuł
woń jej skóry, czystej i pachnącej mydłem, a także aromatyczny
zapach włosów. Nachylił do niej głowę, a ona zbliżyła swoją;
kiedy pocałowali się lekko, ścisnęła jego rękę. Później, po
wyjściu z księgarni, zatrzymali się na jakiś czas przy ślizgawce,
obserwując łyżwiarzy kręcących piruety i przewracających się przy
dźwiękach kolęd. Był to bardzo miły dzień aż do chwili, kiedy
Leigh Cabot o mało nie umarła.

Umarłaby na pewno, gdyby nie autostopowicz. Wracali już wtedy do
domu, a wczesnogrudniowy zmierzch dawno zdążył zamienić się w
śnieżną ciemność. Christine, sunąca jak zwykle z niezachwianą
pewnością, torowała sobie bez trudu drogę przez
dziesięciocentymetrową warstwę świeżego puchu. Arnie zarezerwował
stolik w British Lion Steak House, jedynej naprawdę dobrej
restauracji w Libertyville, ale okazało się, że zmitrężyli zbyt
dużo czasu na zakupach, więc uznali, że przekąszą coś szybkiego
u McDonalda przy John Kennedy Drive. Leigh obiecała matce, że
wróci do domu przed ósmą trzydzieści, ponieważ państwo Cabot
"spodziewali się gości". Kiedy wyruszyli w drogę powrotną, była
za piętnaście ósma. - W sumie to nawet dobrze - stwierdził Arnie.
- Jestem już prawie bez centa przy duszy. Reflektory Christine
wyłowiły z mroku autostopowicza stojącego na rozgałęzieniu szosy
numer 17 i John Kennedy Drive, dobre pięć mil przed Libertyville.
Miał opadające na ramiona ciemne włosy posypane obficie śniegiem
i drelichową torbę. Kiedy się do niego zbliżyli, wystawił
tabliczkę z wymalowaną odblaskowym flamastrem nazwą LIBERTYVILLE,
po czym odwrócił na drugą stronę, gdzie widniał napis: NIE JESTEM
PSYCHOPATĄ, TYLKO SPOKOJNYM STUDENTEM. Leigh parsknęła śmiechem.
- Podwieźmy go, Arnie - poprosiła.
- Jeżeli ktoś wychodzi na drogę i reklamuje się, że nie jest
psychopatą, trzeba na niego podwójnie uważać. Ale dobrze, skoro
chcesz. Zjechał na pobocze. Tego wieczoru znajdował się w takim
nastroju, że byłby gotów nawet łapać księżyc w torbę na zakupy,
gdyby Leigh go o to poprosiła. Christine zwolniła i zatrzymała
się łagodnie, ani przez chwilę nie tracąc przyczepności, lecz
kiedy znieruchomiała, z głośnika wydobył się przeraźliwy szum;
po chwili umilkł, teraz jednak we wnętrzu samochodu zamiast
jakiejś rockowej piosenki rozbrzmiewały dźwięki "Chantilly Lace"
śpiewanej przez Big Boppera. - Co się stało z Weekendowym Blokiem
Muzycznym? - zapytała Leigh. - Nie wiem - odparł Arnie, choć w
rzeczywistości wiedział. Zdarzało mu się to już wiele razy.
Czasem radio Christine odbierało jedynie WDIL. Bez względu na to,
jakie się przyciskało guziki i co wyczyniało się z konwerterem
UKF ukrytym pod deską rozdzielczą, miało się do wyboru albo WDIL,
albo nic. Nagle ogarnęło go przeczucie, że zabierając
autostopowicza popełnił wielki błąd. Teraz jednak było już za
późno, gdyż mężczyzna otworzył tylne drzwi, wrzucił do środka
torbę i wśliznął się w ślad za nią. Wraz z nim do wnętrza
samochodu wdarł się podmuch mroźnego powietrza i wirujący kłąb
płatków śniegu. - Wielkie dzięki! - wysapał. - Moje palce u nóg
i rąk jakieś dwadzieścia minut temu pojechały chyba na Florydę.
W każdym razie na pewno nie zostały ze mną, bo w ogóle ich nie
czuję. - Niech pan podziękuje mojej towarzyszce - odparł sucho
Arnie. - Dziękuję pani - powiedział autostopowicz, uchylając z
gracją nie istniejący kapelusz. - Nie ma za co - odparła z
uśmiechem Leigh. - Wesołych Świąt. - Nawzajem, choć stojąc na
mrozie i usiłując kogoś zatrzymać można zupełnie zapomnieć, że
istnieje coś takiego jak święta. Samochody tylko śmigają przed
nosem i już ich nie ma. - Rozejrzał się z uznaniem po wnętrzu. -
 Ładny wóz. Cholernie ładny wóz! - Dziękuję - mruknął Arnie.
- Sam go pan odremontował?
- Tak.
Leigh przyglądała się Arniemu ze zdziwieniem. Jego niedawny dobry
humor ustąpił miejsca niezwykłej oschłości. Big Bopper zakończył
swój utwór. Zastąpił go Richie Valens z "La Bambą". Autostopowicz
potrząsnął głową i roześmiał się.
- Najpierw Big Bopper, teraz Richie Valens. Chyba w radiu dopiero
teraz obchodzą Wszystkich Świętych. Dobra, stara WDIL! - Co pan
ma na myśli? - zapytała Leigh.
Arnie gwałtownym ruchem wyłączył radio.
- Obaj zginęli w katastrofie lotniczej. Razem z Buddym Hollym. -
 Och... - szepnęła Leigh.
Być może autostopowicz także wyczuł zmianę w nastroju Arniego,
gdyż umilkł i zamyślił się na tylnym siedzeniu. Śnieg padał coraz
gęściej. Nadeszła pierwsza duża zamieć tej zimy. Po pewnym czasie
z białej kurzawy wyłoniły się dwa oświetlone, wygięte w górę
łuki. - Iść z tobą, Arnie? - zapytała Leigh. Arnie stał się
milczący jak kamień, zbywając jej próby nawiązania rozmowy
ponurymi chrząknięciami. - Nie trzeba. Co chcesz?
- Zwykłego hamburgera z frytkami.
Jeszcze niedawno szykowała się na Big Maca, koktajl i ciasteczka,
ale teraz prawie zupełnie straciła apetyt. Arnie zatrzymał
samochód. W żółtym świetle lamp zainstalowanych wokół podstawy
ceglanego budynku jego twarz sprawiała wrażenie wyniszczonej i
chorej. - Przynieść coś panu? - zapytał, odwracając się w fotelu.
- Nie, dziękuję. Staruszkowie czekają na mnie z kolacją. Nie mogę
sprawić mamie przykrości. Zawsze kiedy wracam do domu, zabija
tłustego cielaka i... Przerwało mu trzaśnięcie zamykanych drzwi.
Arnie szedł szybkim krokiem w kierunku wejścia, wzbijając w
powietrze fontanny świeżego śniegu. - Czy on zawsze jest taki
radosny? - zapytał autostopowicz. - Czy może to tylko okresowe
napady? - Jest bardzo miły - oświadczyła stanowczo Leigh. Nagle
ogarnął ją niepokój. Arnie wyłączył silnik i zabrał kluczyki,
pozostawiając ją w samochodzie sam na sam z zupełnie obcym
mężczyzną. Widziała go we wstecznym lusterku; w pewnej chwili
jego długie, potargane przez wiatr włosy, zmierzwiona broda i
ciemne oczy wydały jej się bardzo dzikie i przywiodły na myśl
postać Mansona. - Gdzie pan studiuje? - zapytała, z trudem
nakazując palcom, przestały skubać szwy w spodniach. - W
Pittsburghu - poinformował ją lakonicznie nieznajomy. Jego wzrok
napotkał odbite w lusterku spojrzenie Leigh i dziewczyna szybko
odwróciła oczy. Spodnie w kolorze żurawiny. Założyła je, bo Arnie
powiedział jej kiedyś, że bardzo mu się podobają - być może
dlatego, że były najbardziej obcisłe ze wszystkich, jakie nosiła,
nawet bardziej od levisów. Nagle zaczęła żałować, że nie ubrała
się w coś innego, czego nawet przy maksymalnym natężeniu
wyobraźni nie można było uznać za prowokujący strój; na przykład
w worek po kartoflach. Spróbowała się uśmiechnąć - w końcu pomysł
był dość zabawny, worek po kartoflach, cha, cha! ale by w tym
wyglądała! - lecz nic jej z tego nie wyszło. Choćby nie wiadomo
jak się starała, nie mogła uciec przed prawdą: Arnie zostawił ją
samą z obcym człowiekiem (za karę? to ona wpadła na pomysł, żeby
go zabrać), i teraz bardzo się bała. - Niedobre promieniowanie -
 odezwał się niespodziewanie autostopowicz. Leigh o mało nie
krzyknęła. Jego głos był głuchy i ponury. Widziała Arniego przez
pełniącą funkcję ściany ogromną szybę; stał jako piąty lub szósty
w kolejce. Minie jeszcze trochę czasu, zanim dojdzie do kasy.
Wyobraziła sobie, że autostopowicz wyciągnie nagle ręce w
rękawiczkach i zaciśnie je na jej gardle... Oczywiście mogłaby
nacisnąć klakson... ale czy zadziałałby? Nie wiadomo czemu
nabrała pewności, że nie. Mogłaby naciskać go dziewięćdziesiąt
dziewięć razy i zawsze działałby jak należy, ale za setnym, kiedy
czułaby na gardle duszący uścisk dłoni autostopowicza, którego
Arnie zabrał na jej własną prośbę, klakson na pewno by umilkł.
Dlatego... dlatego że Christine jej nie lubiła. W gruncie rzeczy
Leigh była przekonana o tym, że Christine jej nienawidzi. Prosta
sprawa. Zwariowana, ale prosta. - P-proszę?
Zerknęła ponownie w lusterko i z ulgą spostrzegła, że
autostopowicz wcale nie patrzy na nią, tylko rozgląda się po
wnętrzu samochodu. Dotknął dłonią tapicerki okrywającej tylne
siedzenie, a następnie musnął czubkami palców podsufitkę. -
Niedobre promieniowanie - powtórzył, po czym potrząsnął głową. -
 Nie wiem czemu, ale wyczuwam w tym samochodzie coś niedobrego. -
 Naprawdę? - zapytała, mając nadzieję, że jej głos brzmi w miarę
naturalnie. - Tak. Kiedyś, jeszcze jako mały chłopak, zostałem
uwięziony w windzie. Od tego czasu miewam czasem ataki
klaustrofobii. W samochodzie jeszcze nigdy mi się to nie
zdarzyło, aż do tej chwili. Uch, to okropne! Tak mi wyschło w
ustach, że mogłaby pani zapalić zapałkę pocierając ją o mój
język. - Roześmiał się z zażenowaniem. - Gdyby nie było tak
późno, chyba poszedłbym dalej na piechotę. Ma się rozumieć, nie
chciałem obrazić ani pani chłopaka, ani jego samochodu... - dodał
pośpiesznie. Leigh zobaczyła w lusterku, że jego oczy wcale nie
są dzikie, tylko po prostu przerażone. Widocznie mówił prawdę o
swojej klaustrofobii. Teraz wcale nie przypominał jej Charliego
Mansona. Nie potrafiła pojąć, jak mogła być aż tak głupia... choć
jednocześnie wiedziała, dlaczego tak się stało. Doskonale
wiedziała. To była wina tego samochodu. Przez cały dzień jeździła
Christine i czuła się doskonale, lecz teraz odraza i
zdenerwowanie powróciły ze zdwojoną siłą. Przeniosła swoje
uczucia na nieznajomego mężczyznę, ponieważ... ponieważ można bać
się obcego człowieka spotkanego przypadkowo na drodze, ale nie
można bać się samochodu, nieożywionego obiektu wykonanego ze
stali, szkła, plastiku i chromu. To nie świadczyłoby nawet o
ekscentryczności, tylko o zwyczajnym szaleństwie. - Czuje pani? -
 zapytał nagle autostopowicz.
- Co czuję?
- Nieprzyjemny zapach.
- Nie. - Jej palce szarpały teraz dół swetra, wyrywając kłaki
puszystej wełny. Serce łomotało jej w nieprzyjemnym,
przyśpieszonym rytmie. - To pewnie ma związek z pańską
klaustrofobią. - Chyba tak.
Jednak w rzeczywistości czuła. Pod przyjemnym zapachem świeżej
skóry i tapicerki czaił się inny, przypominający odór zepsutych
jaj. Ledwo uchwytny... ale obecny. - Mogę trochę uchylić okno?
- Oczywiście, jeśli to panu pomoże.
Zachowanie zewnętrznego spokoju kosztowało ją sporo wysiłku.
Niespodziewanie przypomniała sobie zdjęcie, które widziała we
wczorajszej gazecie; pochodziło prawdopodobnie z klasowego albumu
i przedstawiało Moochiego Welcha. Podpis głosił: Peter Welch,
ofiara okropnego wypadku spowodowanego przez nieznanego sprawcę.
Policja podejrzewa morderstwo. Autostopowicz opuścił szybę o
kilka centymetrów i do środka wdarło się mroźne powietrze,
zabierając ze sobą przykry zapach. W budynku McDonalda Arnie
dotarł wreszcie do kasy i właśnie składał zamówienie. Patrząc na
niego Leigh poczuła, jak ogarnia ją wywołująca zawroty głowy
mieszanka miłości i strachu; nie po raz pierwszy zaświtało jej,
że uczyniłaby lepiej kierując swoje zainteresowanie w stronę
Dennisa, który sprawiał wrażenie tak rozsądnego i dającego
poczucie bezpieczeństwa... Odegnała od siebie te myśli.
- Proszę mi powiedzieć, gdyby zrobiło się pani zimno - odezwał
.się przepraszającym tonem autostopowicz. - Dziwak ze mnie, wiem
o tym. - Westchnął. - Czasem wydaje mi się, że popełniłem błąd
odstawiając prochy. Leigh uśmiechnęła się.
Arnie wrócił niosąc białą torbę, pośliznął się na śniegu, po czym
wskoczył za kierownicę. - Zimno tu jak w lodówce - bąknął.
- Przepraszam.
Autostopowicz podkręcił szybę.  Leigh czekała w napięciu na
ponowne pojawienie się niemiłej woni, ale nie czuła nic oprócz
zapachu skóry, tapicerki i wody po goleniu Arniego. - Proszę.
Podał jej hamburgera, frytki i małą colę. Sobie wziął Dużego
Maca. - Jeszcze raz piękne dzięki za podwiezienie - odezwał się
z tylnego siedzenia nieznajomy. - Mogę wyskoczyć na rogu Kennedy
Drive i Center Avenue, jeśli nie sprawi wam to różnicy. - W
porządku - odparł krótko Arnie i ruszył z miejsca. Śnieg sypał
jeszcze obficiej niż do tej pory, a wiatr także wyraźnie przybrał
na sile. Po raz pierwszy Leigh wyczuła, że Christine wpadła w
niewielki poślizg szukając najpewniejszego toru jazdy na
szerokiej, teraz niemal zupełnie pustej ulicy. Znajdowali się
mniej niż kwadrans jazdy od domu. Kiedy zapach znikł, Leigh
poczuła, że natychmiast wrócił jej apetyt. Kilkoma kęsami
zniszczyła pół hamburgera, popiła łykiem coli i czknęła cicho,
zakrywając usta wierzchem dłoni. Po lewej stronie pojawił się
pomnik ofiar wojny stojący na rogu John Kennedy Drive i Center
Avenue; Arnie zjechał na bok naciskając pulsacyjnie pedał
hamulca, by nie dopuścić do zablokowania kół. - Życzę miłego
weekendu - powiedział. Znowu zachowywał się niemal normalnie.
Może po prostu był głodny, pomyślała z rozbawieniem Leigh. -
Nawzajem - odparł autostopowicz. - I Wesołych Świąt.
- Wesołych Świąt - powiedziała Leigh. Odgryzła kolejny kęs
hamburgera, przeżuła, połknęła... i poczuła, jak zatrzymuje się
jej w gardle. Nagle przekonała się, że nie może oddychać.
Autostopowicz właśnie wysiadał z samochodu. Odgłos otwieranych
drzwi był bardzo donośny, a trzask, z jakim się zamknęły,
przypominał łoskot zasuw w bankowym skarbcu. Wiatr świszczał jak
fabryczny gwizdek. (wiem że to głupie Arnie ale ja nie mogę nie
mogę oddychać) Usiłowała krzyknąć, że się dusi, lecz z jej gardła
wydobył się jedynie słaby świszczący odgłos, który z całą
pewnością nie przebił się przez zawodzenie wiatru. Sięgnęła ręką
do szyi, nabrzmiałej i pulsującej. Jeszcze raz spróbowała
krzyknąć. Nie miała czym, nie mogła (Arnie nie mogę)
nabrać powietrza. Czuła w gardle ciepły knebel z mięsa i bułki.
Chciała go wypluć, ale nie potrafiła tego zrobić. Światełka na
tablicy przyrządów, jaskrawozielone, okrągłe, (kot jak oczy kota
dobry Boże nie mogę ODDYCHAĆ)
wpatrujące się w nią...
(Boże nie mogę ODDYCHAĆ nie mogę ODDYCHAĆ nie mogę)
Jej pierś zaczęła gwałtownie unosić się i opadać, usiłując
zaczerpnąć powietrza. Knebel z mięsa i na pół przeżutej bułki nie
chciał wyskoczyć z gardła. Wycie wiatru wypełniało cały świat,
było głośniejsze niż wszystkie odgłosy, jakie słyszała do tej
pory, Arnie zaś wreszcie odwracał się od autostopowicza, by na
nią spojrzeć; odwracał się w zwolnionym tempie, oczy rozszerzały
mu się w niemal komiczny sposób i nawet jego głos wydawał się
zbyt donośny, jak grom, jak głos Zeusa przemawiającego do
jakiegoś biednego śmiertelnika zza zasłony chmur: - LEIGH... CO
TY?... CO SIĘ STAŁO, DO DIABŁA?... ONA SIĘ DUSI!... BOŻE, ONA SIĘ
DUSI! Wyciągnął do niej ręce, nadal w zwolnionym tempie, a potem
cofnął, sparaliżowany paniką, (pomóż mi na litość boską zrób coś
umieram o Boże duszę się zaraz umrę z hamburgerem McDonalda w
gardle Arnie dlaczego nie chcesz mi POMÓC?) ona zaś doskonale
wiedziała, dlaczego cofnął ręce, ponieważ Christine nie życzyła
sobie, żeby jej pomógł, postanowiła pozbyć się jej w ten sposób,
pozbyć się drugiej kobiety, rywalki, a teraz światła na tablicy
przyrządów naprawdę zamieniły się w oczy, wielkie,  okrągłe i
pozbawione uczuć oczy, obserwujące, jak dławi się na śmierć,
oczy, które widziała przez coraz gęściejszą zasłonę czarnych
punktów, wirujących i powiększających się, podczas kiedy (mamo
moja kochana mamo umieram a ONA PATRZY NA MNIE ONA ŻYJE ŻYJE ŻYJE
OCH MAMO DOBRY BOŻE CHRISTINE ŻYJE) Arnie znowu wyciągnął ręce.
Leigh zaczęła miotać się na fotelu rozpaczliwie próbując nabrać
w płuca powietrza, z dłońmi sięgającymi do gardła. Miała
wybałuszone oczy i siniejące z każdą chwilą usta. (Arnie walił
ją bezproduktywnie po plecach i krzyczał coś niezrozumiale.
Chwycił ją za ramiona, chyba po to, by wyciągnąć ją z samochodu,
lecz nagle skrzywił się i odruchowo sięgnął rękami do krzyża.
Leigh skręcała się w agonii. W gardle czuła ogromny, gorący,
pulsujący kłąb. Znowu spróbowała go wykrztusić, tym razem
znacznie słabiej niż poprzednio. Kłąb nie ustąpił. Wycie wiatru
przycichło, wszystko przycichło, nie odczuwała już tak strasznie
braku powietrza. Może właśnie umierała, ale nagle przestało się
to jej wydawać takie okropne. Nic nie było okropne, z wyjątkiem
tych zielonych oczu wpatrujących się w nią z tablicy przyrządów.
Nie były już pozbawione uczuć. Teraz lśniły nienawiścią i
tryumfem. (o mój Boże wybacz jeśli Cię obraziłam wybacz to jest
akt to jest akt mojej mojej) Arnie sięgał do niej od strony
kierowcy, lecz nagle otworzyły się jej drzwi i Leigh wypadła w
ostre, kąsające zimno. Mroźne powietrze ocuciło ją częściowo i
zachęciło do wznowienia walki o oddech, ale tkwiący w przełyku
kłąb nie chciał ustąpić... po prostu nie chciał. Gdzieś bardzo
daleko zadudnił zeusowski głos Arniego:
- CO JEJ ROBISZ? ODPIEPRZ SIĘ OD NIEJ!
Objęły ją ramiona. Silne ramiona. Powiew wiatru na twarzy. Śnieg
zasypujący oczy. (o mój Boże wysłuchaj mnie grzesznej to jest akt
mojej skruchy szczerze żałuję że kiedykolwiek Cię obraziłam OCH!
AUUU! co ty ROBISZ moje żebra bolą co co ty robisz) Nagle te
ramiona były wszędzie dokoła niej, objęły ją z miażdżącą siłą,
a dwie zaciśnięte dłonie uderzyły ją w splot słoneczny, zaraz
potem dźgnął ją tam kciuk, kciuk autostopowicza czekającego na
podwiezienie, wbijając się boleśnie pod mostek. W tej samej
chwili uścisk jeszcze bardziej przybrał na sile. Miała wrażenie,
że znalazła się (auuuuuu łamiesz mi ŻEBRA)
w objęciach ogromnego niedźwiedzia. Jej przepona zafalowała
raptownie, z ust wyskoczyło coś z siłą karabinowego pocisku i
wylądowało na śniegu: wilgotny kęs mięsa i bułki. - Puść ją! -
wrzasnął Arnie. Ślizgając się i brnąc w śniegu usiłował
przedostać się jak najprędzej na drugą stronę Christine, gdzie
autostopowicz trzymał bezwładne ciało Leigh niczym naturalnej
wielkości marionetkę. - Puszczaj ją! Leigh łapała powietrze
wielkimi, łapczywymi haustami. Wydawało się jej, że każdy łyk
cudownie lodowatego powietrza gasi pożar szalejący w jej gardle
i płucach. Niejasno zdawała sobie sprawę z tego, że szlocha.
Brutalny uścisk zelżał; ramiona zniknęły.
- Nic ci nie jest, dziewczyno? Nic ci...
Arnie złapał autostopowicza za kurtkę i uderzył z rozmachem
prosto w usta. Mężczyzna zatoczył się do tyłu, pośliznął i upadł
na plecy, wzbijając w powietrze kłęby świeżego, puszystego
śniegu. Arnie zmrużył oczy i ruszył ku niemu z zaciśniętymi
pięściami. Leigh złapała jeszcze jeden łyk powietrza - och, jak
to okropnie bolało, jakby kłuto ją niezliczonymi nożami - i
krzyknęła: - Co robisz, Arnie? Przestań!
Odwrócił się i spojrzał na nią ze zdumieniem.
- Co? Leigh...
- Za co go bijesz? Przecież uratował mi życie!
Wysiłek był zbyt wielki; przed oczami znowu zatańczyły jej czarne
plamy. Oparłaby się o samochód, gdyby nie to, że nie chciała się
do niego zbliżyć, nie chciała go nawet dotknąć. Światła na
tablicy przyrządów. Coś stało się ze światłami na tablicy
przyrządów. Coś, (oczy one zamieniły się w oczy)
o czym wolała nie myśleć.
Zatoczyła się w kierunku pobliskiej latarni i dysząc ciężko
przywarła do niej z pochyloną głową jak pijak. Objęło ją
delikatne, troskliwe ramię. - Leigh, najdroższa... nic ci nie
jest?
Podniosła wzrok i ujrzała jego mizerną, przerażoną twarz.
Wybuchnęła płaczem. Autostopowicz zbliżył się do nich ostrożnie,
ocierając rękawem kurtki krwawiące usta. - Dziękuję panu -
powiedziała Leigh w przerwach między chrapliwymi, gwałtownymi
oddechami. Ból odrobinę zelżał, a mocny zimny wiatr chłodził jej
rozpaloną twarz. - Zakrztusiłam się. Myślę... że umarłabym...
gdyby nie pan... Za dużo. Znowu czarne plamy, wszystkie dźwięki
cichnące jak w długim krętym tunelu. Pochyliła głowę czekając,
aż to minie. - To zabieg Heimlicha - wyjaśnił autostopowicz. -
Uczą go każdego, kto pracuje w restauracji albo kawiarni. Ćwiczy
się to na specjalnej gumowej lalce - nazywają ją Daisy Mae - ale
nigdy nie wiadomo, czy to na pewno podziała na prawdziwego
człowieka. - Mówił drżącym głosem, chwilami piskliwym, a chwilami
nienaturalnie grubym, jakby dopiero teraz przechodził mutację.
Leigh odniosła wrażenie, jakby mężczyzna chciał jednocześnie
śmiać się i płakać, i nawet w przyćmionym blasku ulicznych
latarni dostrzegła bez trudu, że jego twarz jest śmiertelnie
blada. - Nigdy nie przypuszczałem, że kiedyś będę musiał go
wykorzystać. Działa całkiem nieźle. Widzieliście, jak daleko
poleciał ten cholerny kawałek mięsa? Otarł usta i zapatrzył się
bezmyślnie w rozmazaną na dłoni smugę krwi. - Przepraszam, że
pana uderzyłem - powiedział płaczliwym głosem Arnie. -
Myślałem... Wydawało mi się, że... - Nie ma sprawy. -
Autostopowicz klepnął go w ramię. - Nic się nie stało. Wszystko
w porządku? - zwrócił się do Leigh. - Tak.
Oddychała już prawie normalnie, a serce przestało walić jak
oszalałe. Tylko nogi były do niczego, jakby ktoś ulepił je z
ciepłej plasteliny. Mój Boże - pomyślała. Mogłam już nie żyć.
Gdybyśmy nie zabrali tego człowieka, a niewiele brakowało,
żebyśmy go nie zabrali... Przyszło jej do głowy, iż ma wiele
szczęścia, że jeszcze żyje. Ta wyświechtana myśl uderzyła ją z
taką siłą, że o mało nie zemdlała. Rozpłakała się jeszcze
bardziej. Oparłszy głowę na piersi Arniego pozwoliła zaprowadzić
się do samochodu. - To ja już chyba pójdę... - powiedział
niepewnie autostopowicz. - Proszę zaczekać. Jak się pan nazywa?
Przecież ocalił mi pan życie. Muszę wiedzieć, jak się pan nazywa.
- Barry Gottfried, do pani usług. - Ponownie uchylił przed nią
nie istniejącego kapelusza. - Ja jestem Leigh Cabot -
przedstawiła się. - A to Arnie Cunningham. Jeszcze raz bardzo
dziękuję. - Ja też - dodał Arnie, ale Leigh nie usłyszała w jego
głosie wdzięczności, tylko zdenerwowanie. Kiedy pomógł jej wsiąść
do samochodu, w jej nozdrza uderzył ten sam nieprzyjemny zapach;
tym razem jednak był wyraźny i okropny, atakujący zmysł
powonienia z potworną siłą. Był to wyraźny, niemożliwy do
pomylenia z niczym innym smród zgnilizny i rozkładu. Umysł Leigh
zalała lodowata fala paniki i niczym błyskawica przemknęła jej
myśl: to zapach jej wściekłości... Świat nagle zakołysał się w
posadach. Leigh wychyliła się na zewnątrz i zwymiotowała. Zaraz
potem na jakiś czas wszystko ogarnęła szarość.

- Jesteś pewna, że dobrze się czujesz? - zapytał Arnie chyba po
raz setny. I zapewne po raz ostatni, pomyślała Leigh z pewną
ulgą. Była bardzo zmęczona. W piersi pulsowało jej ognisko tępego
bólu, a drugie takie samo ulokowało się w skroniach. - Tak.
- To dobrze.
Przestąpił niepewnie z nogi na nogę, jakby chciał odejść, ale nie
był pewien, czy już może to uczynić. Być może uznał za stosowne
zadać to nieśmiertelne pytanie po raz sto pierwszy. Stali przed
domem Cabotów. Żółte światło sączyło się przez okna i kładło
równymi smugami na nie naruszonej powierzchni świeżego śniegu.
Christine stała przy krawężniku z zapalonymi światłami
pozycyjnymi i silnikiem pracującym na wolnych obrotach. -
Przestraszyłem się, kiedy zemdlałaś.
- Nie zemdlałam... tylko przez chwilę wszystko widziałam jak
przez mgłę. - W każdym razie przestraszyłaś mnie. Bardzo cię
kocham.
Obrzuciła go ciężkim spojrzeniem.
- Naprawdę?
- Oczywiście! Przecież wiesz o tym!
Nabrała w płuca powietrza. Była bardzo zmęczona, ale musiała mu
to powiedzieć, i to zaraz. Jeżeli tego teraz nie powie, rano
wszystkie przeżycia wydadzą się jej zupełnie absurdalne, a może
nawet szalone. Zapach, który pojawił się i znikł jak "gnilny
odór" w powieści gotyckiej? Światełka na tablicy przyrządów,
które zamieniły się w oczy? Idiotyczne przekonanie, że samochód
Arniego usiłował ją zabić? Jutro nawet fakt, że o mało nie
udławiła się na śmierć, ustąpi miejsca niewyraźnemu bólowi w
piersi i przekonaniu, że tak naprawdę to nie było nic poważnego.
Tyle tylko, że to wszystko była prawda i Arnie doskonale o tym
wiedział - a w każdym razie wiedziała o tym jakaś jego część. -
Owszem, wydaje mi się, że mnie kochasz - powiedziała wolno,
wpatrując się w niego nieruchomym spojrzeniem. - Ale już nigdy
nigdzie nie pojadę z tobą tym samochodem. Jeżeli naprawdę mnie
kochasz, pozbędziesz się go. Na jego twarzy pojawił się wyraz tak
wielkiego zdumienia i niedowierzania, jakby właśnie uderzyła go
w policzek. - Co... O czym ty mówisz, Leigh?
Czy to był tylko szok, czy także poczucie winy?
- Dobrze słyszysz, o czym mówię. Nie sądzę, żebyś się go pozbył -
 wątpię, czy mógłbyś się na to zdobyć - ale jeśli będziesz chciał
się gdzieś ze mną wybrać, pojedziemy autobusem. Albo autostopem.
Albo polecimy samolotem. Już nigdy nie wsiądę do twojego
samochodu. To śmiertelna pułapka. Wreszcie udało jej się to
powiedzieć.
Wyraz oszołomienia malujący się na jego twarzy zaczął ustępować
miejsca gniewowi - temu samemu ślepemu, nieubłaganemu gniewowi,
który tak często widywała ostatnimi czasy. Potrafiły go wywołać
nie tylko poważne sprawy, lecz także zupełne głupstwa - kobieta
przechodząca przez jezdnię przy żółtym świetle, policjant
wstrzymujący ruch właśnie wtedy, kiedy mieli już wjechać na
skrzyżowanie - ale dopiero teraz do Leigh dotarło z oszałamiającą
siłą objawienie, że ów gniew, tak bardzo nie pasujący do
osobowości Arniego, zawsze był w jakiś sposób związany z
samochodem. Z Christine. - "Jeżeli naprawdę mnie kochasz,
pozbędziesz się go" - powtórzył. - Wiesz, kogo mi przypominasz? -
 Nie, Arnie.
- Moją matkę, oto, kogo mi przypominasz!
- Przykro mi.
Nie pozwoli wciągnąć się w kłótnię; nie będzie się przed nim
usprawiedliwiać ani nie zakończy rozmowy odwracając się i
wchodząc do domu. Zrobiłaby to tylko wtedy, gdyby nic do niego
nie czuła. Pierwsze wrażenie, jakie odniosła (że pod skorupą
pokornej nieśmiałości kryje się dobry, przyzwoity i łagodny, a
być może także pociągający seksualnie Arnie Cunningham), prawie
się nie zmieniło. Chodziło tylko o samochód, o nic więcej. Na tym
polegała zmiana. Było to tak, jakby obserwowała silny umysł
ulegający stopniowo niszczycielskiemu wpływowi jakiegoś
paskudnego, uzależniającego narkotyku. Arnie zmierzwił sobie
przyprószone śniegiem włosy w charakterystycznym geście
zdziwienia i gniewu. - Paskudnie zakrztusiłaś się w moim wozie -
 w porządku, jestem w stanie zrozumieć, że nie czujesz się
najlepiej z tego powodu. Ale to był tylko hamburger, nic więcej!
A może nawet nie to. Może chciałaś coś powiedzieć z pełnymi
ustami albo nabrałaś powietrza w niewłaściwym momencie, czy coś
w tym rodzaju. Równie dobrze mogłabyś zwalić winę na Ronalda
McDonalda. Ludziom od czasu do czasu zdarza się zakrztusić
jedzeniem. Nieraz nawet umierają z tego powodu. Ty nie umarłaś,
i Bogu dzięki, ale żeby winić za to samochód...! Tak, to brzmiało
całkiem prawdopodobnie. I nawet było prawdopodobne. Z wyjątkiem
tego, co czaiło się w szarych oczach Arniego. Czegoś niepewnego,
co właściwie nie było kłamstwem, tylko... próbą znalezienia
racjonalnego wyjaśnienia? Chęcią odwrócenia się od prawdy? -
Posłuchaj, Arnie - powiedziała Leigh. - Jestem zmęczona, bolą
mnie żebra i głowa, więc wątpię, czy dam radę powtórzyć to
jeszcze raz. Wysłuchasz mnie? - Jeżeli to ma być coś na temat
Christine, to oszczędź sobie fatygi - odparł, a na jego twarzy
znowu pojawił się wyraz tępego uporu. - To szaleństwo obarczać
ją winą i ty dobrze o tym wiesz. - Owszem, wiem, i wiem o tym,
że tracę czas - odparła. - Jednak mimo to proszę cię, żebyś mnie
wysłuchał. - W porządku.
Leigh odetchnęła głęboko, starając się nie zwracać uwagi na
tkwiące w jej piersi ognisko bólu. Spojrzała na Christine stojącą
przy krawężniku z pracującym silnikiem i szybko odwróciła wzrok.
Postojowe światła wyglądały jak oczy; jak żółte oczy rysia. -
Kiedy się zakrztusiłam... kiedy hamburger uwiązł mi w gardle...
światła na tablicy przyrządów... zmieniły się. Zmieniły.
Przeistoczyły się... nie, nie posunę się tak daleko, ale na pewno
wyglądały jak oczy. Arnie parsknął krótkim, głośnym śmiechem.
Zasłona w jednym z okien odchyliła się na bok, ktoś wyjrzał na
zewnątrz, po czym zasłona opadła z powrotem. - Gdyby nie ten
autostopowicz... ten Gottfried... gdyby go nie było z nami, po
prostu umarłabym. Umarłabym, Arnie. - Utkwiła spojrzenie w jego
oczach i parła naprzód. Tylko raz - pomyślała. Muszę to
powiedzieć tylko jeden jedyny raz. - Opowiadałeś mi, że przez
pierwsze trzy lata pracowałeś w szkolnej kafeterii. Na drzwiach
kuchni widziałam plakat informujący o sposobie stosowania zabiegu
Heimlicha. Ty też na pewno go widziałeś, lecz mimo to nie
zrobiłeś użytku ze swojej wiedzy. Próbowałeś klepać mnie po
plecach, a to zupełnie nie pomaga. W któreś wakacje, jeszcze w
Massachusetts, pracowałam jako kelnerka w małej restauracji.
Pierwszą rzeczą, jaką mówią każdemu, kto zaczyna pracę, jest to,
że kiedy ktoś się zakrztusi, klepanie po plecach nic mu nie
pomoże. - Co chcesz przez to powiedzieć? - zapytał nienaturalnym,
piskliwym głosem. Wpatrywała się w niego bez słowa. Wytrzymał jej
spojrzenie tylko przez chwilę, po czym jego oczy - złe,
zmieszane, niemal zaszczute - uciekły gdzieś w bok. - Leigh,
ludziom zdarza się zapominać różne rzeczy. Masz rację, powinienem
był zastosować ten zabieg, ale jeżeli ty też przeszłaś taki kurs,
to wiesz, że możesz zastosować go sama na sobie. - Złączył mocno
obie dłonie i uderzył się sterczącym kciukiem w przeponę, by
dowieść prawdziwości swoich słów. - Tyle tylko, że czasem, w
podbramkowych sytuacjach, to czy tamto wylatuje z głowy i... -
Owszem, to prawda. A tobie w tym samochodzie wylatuje z głowy
całe mnóstwo rzeczy. Na przykład to, jak być Arniem Cunninghamem.
Potrząsnął głową.
- Potrzebujesz czasu, żeby sobie to wszystko przemyśleć.
Potrzebujesz... - Właśnie tego na pewno nie potrzebuję! - odparła
z siłą, o jaką się nawet nie podejrzewała. - Jeszcze nigdy nie
miałam żadnych nadnaturalnych przeżyć i nawet nie wierzyłam w
tego rodzaju historie, ale teraz zastanawiam się, co właściwie
się dzieje i co się dzieje z tobą. Te światełka wyglądały jak
oczy, Arnie... a potem... potem pojawił się zapach. Okropny
zapach zgnilizny. Drgnął raptownie.
- Chyba wiesz, o czym mówię.
- Nie mam najmniejszego pojęcia.
- Podskoczyłeś, jakby sam diabeł nastąpił ci na ucho.
- Zdaje ci się. Zdaje ci się mnóstwo rzeczy.
- Ten zapach tam był. I nie tylko on. Czasem twoje radio nie
odbiera nic innego tylko tę stację nadającą stare przeboje... W
oczach Arniego znowu pojawił się dziwny błysk, a w lewym kąciku
ust wyraźne drżenie. - A czasem, kiedy całujemy się w
samochodzie, silnik nagle gaśnie, jakby jej to się nie podobało.
Zupełnie jakby jej to się nie podobało, Arnie! - Jesteś
przygnębiona - stwierdził ze złowieszczą obojętnością. -
Oczywiście, że jestem! - odparła ze łzami w oczach. - A ty nie? -
 Łzy pociekły jej po policzkach. Myślę, że to koniec z nami,
Arnie. Kochałam cię, ale wydaje mi się, że to już koniec.
Naprawdę tak myślę i strasznie mi przykro z tego powodu. - Twój
dom zamienił się w... pole bitwy, wozisz Bóg wie co do Vermontu
i Nowego Jorku dla tej świni Darnella, a twój samochód...
samochód... Nie mogła wykrztusić ani słowa więcej. Głos uwiązł
jej w gardle Wypuściła z rąk sprawunki i nachyliła się, by je
podnieść, ale, wycieńczona i rozszlochana, zdołała tylko
rozrzucić je jeszcze bardziej. Kiedy Arnie nachylił się, by jej
pomóc, odepchnęła go gniewnie. - Zostaw to! Sama dam sobie radę!
Wyprostował się z pobladłą twarzą, wykrzywioną grymasem szalonej
wściekłości, ale jego oczy... Leigh odniosła wrażenie, że są
zagubione i niepewne. - W porządku - powiedział chrapliwym
głosem, powstrzymując łzy. - Bardzo dobrze. Dołącz do reszty,
jeśli tego chcesz. Przyłącz się do tamtych zasrańców. Kogo to
obchodzi? Nabrał w płuca potężny haust powietrza; z ust wyrwało
mu się coś w rodzaju krótkiego, rozpaczliwego łkania, które
jednak stłumił szybko dłonią ukrytą w rękawiczce. Zaczął się
cofać na oślep w kierunku samochodu. Kiedy znalazł się przy
krawężniku, wyciągnął za siebie rękę i napotkał karoserię
Christine. - To najlepszy dowód na to, że zwariowałaś! Brak ci
piątej klepki! Proszę bardzo, rób, co ci się podoba! Nie
potrzebuję cię! Nie potrzebuję nikogo z was! Jego głos zamienił
się w cienki pisk, współbrzmiący w szatańskiej harmonii z
wiatrem: - Nie potrzebuję cię, więc się ode mnie odpieprz!
Odwrócił się, ruszył biegiem dookoła samochodu, poślizgnął się,
ale nie upadł, gdyż oparł się o Christine. W chwilę potem
wskoczył do środka, silnik ryknął, reflektory zapłonęły jaskrawym
blaskiem i plymouth ruszył raptownie do przodu, wyrzucając spod
tylnych kół fontanny śniegu. Łzy popłynęły obfitym strumieniem.
Leigh stała wśród rozrzuconych sprawunków i patrzyła, jak tylne
światła zmniejszają się do rozmiarów czerwonych kropek, po czym
znikają, kiedy Christine skręciła w przecznicę. A potem koło niej
znalazła się matka, ubrana w rozpięty płaszcz przeciwdeszczowy,
zielone gumowce i błękitną flanelową koszulę nocną. - Co się
stało, kochanie?
- Nic - wychlipała Leigh.
O mało nie udławiłam się na śmierć, czułam coś, co śmierdziało
jak rozkopany grób, i myślę... tak, myślę, że jego samochód żyje,
z każdym dniem coraz bardziej i wyraźniej. To coś w rodzaju
okropnego wampira, który żywi się umysłem Arniego. Umysłem i
duszą. - Nic się nie stało. Po prostu posprzeczałam się z Arniem,
to wszystko. Pomożesz mi to pozbierać? Podniosły zakupy Leigh i
weszły do domu. Zamknęły za sobą drzwi, pozostawiając noc we
władaniu wiatru i sypiącego obficie śniegu. Do rana powinno spaść
co najmniej dwadzieścia centymetrów.

Arnie jeździł po okolicy jeszcze dość długo po północy, lecz
później zupełnie nie mógł sobie tego przypomnieć. Opustoszałe
ulice pokrywała gruba warstwa śniegu. Z pewnością nie była to
wymarzona noc dla samochodów, ale mimo to pozbawiona zimowego
ogumienia Christine przedzierała się z łatwością przez
gęstniejącą zamieć, ani na chwilę nie tracąc przyczepności. Od
czasu do czasu pojawiała się prehistoryczna sylwetka pługu
śnieżnego, by zaraz zniknąć w kurzawie. Radio grało bez chwili
przerwy. Jedyną stacją, jaką odbierało, była WDIL. Nadawano
wiadomości. Na zjeździe centrali związkowej AFL-CIO Eisenhower
zapowiedział nadejście przyszłości, w którą pracownicy i
pracodawcy wmaszerują zgodnie ramię w ramię. Dave Beck
zaprzeczył, jakoby związek zawodowy kierowców ciężarówek udzielał
poparcia wybuchającym tu i ówdzie zamieszkom ulicznym. W drodze
na londyńskie lotnisko Heathrow zginął w wypadku samochodowym
piosenkarz Eddie Cochran; mimo trwającej trzy godziny operacji
lekarzom nie udało się uratować mu życia. Rosjanie potrząsali
groźnie swoimi rakietami balistycznymi. Ci z WDIL przez cały
tydzień nadawali wyłącznie starocie, ale w weekendy rzeczywiście
przejmowali się swoją robotą. Wiadomości z lat pięćdziesiątych,
no, no. To (nigdy nie słyszałem o czymś takim)
zupełnie nowy pomysł. Naprawdę
(zupełne szaleństwo)
bardzo dobry pomysł.
Prognoza pogody przewidywała jeszcze bardziej intensywne opady
śniegu. Potem znowu rozległa się muzyka: Bobby Darin śpiewał
"SplishSplash", Ernie K-Doe "Mother-in-Law", bliźniaczki Kalin
"When". Wycieraczki odmierzały rytm. Arnie zerknął w prawo i
ujrzał Rolanda D. LeBaya siedzącego na miejscu pasażera. Miał na
sobie zielone spodnie, spraną wojskową koszulę i patrzył na
Arniego pustymi, czarnymi oczodołami. W jednym z nich siedział
karaluch i poruszał czułkami. Muszą za to zapłacić, powiedział
Roland D. LeBay. Ci zasrańcy muszą za to zapłacić, Cunningham.
Wszyscy, co do jednego. - Tak... - szepnął Arnie. Christine
sunęła przez noc, pozostawiając za sobą w śniegu świeże, proste
ślady. - Tak, koniecznie. Wycieraczki przytakiwały mu,
przesuwając się w lewo i prawo.


35. KRÓTKIE INTERLUDIUM

Chłopcze, pojedź tym starym chryslerem
do Meksyku.

Z. Z. Top

W szkole średniej w Libertyville na miejscu trenera Puffera
pojawił się trener Jones, futbol zaś ustąpił miejsca koszykówce.
Jednak w gruncie rzeczy nic się nie zmieniło, gdyż koszykarze
wcale nie grali dużo lepiej od futbolistów - jedynym jaśniejszym
punktem w drużynie był Lenny Barongg, radzący sobie świetnie w
trzech dyscyplinach, a najlepiej właśnie w koszykówce. Uparcie
dążył do celu, który sobie wyznaczył, to znaczy do uzyskania
sportowego stypendium, które umożliwiłoby mu studia w Marquette.
Sandy Galton niespodziewanie wyjechał z miasta. Zniknął z dnia
na dzień, bez żadnego uprzedzenia. Jego matka,
czterdziestopięcioletnia alkoholiczka wyglądająca co najmniej na
sześćdziesiąt lat, nie przejęła się zbytnio tym faktem, podobnie
jak młodszy brat, największy ćpun w całej szkole podstawowej
Gornicka. Wśród uczniów pojawiły się romantyczne pogłoski, według
których Sandy wyjechał do Meksyku, autorzy innych zaś, znacznie
mniej romantycznych, twierdzili, iż Galton podpadł w jakiś sposób
Buddy'emu Reppertonowi i uznał, że będzie dla niego bezpieczniej,
jeśli na jakiś czas zmieni klimat. Zbliżały się ferie świąteczne.
Atmosfera w szkole stała się niespokojna i napięta, jak zawsze
przed dłuższą przerwą w nauce. Uczniowie pośpiesznie kończyli
prace semestralne, które często nasuwały podejrzenia, iż zostały
napisane wyłącznie na podstawie reklamowych informacji
zamieszczonych na okładce omawianej książki (bo tak na zdrowy
rozum, ilu drugoklasistów mogłoby samodzielnie dojść do
odkrywczego wniosku, że "Buszujący w zbożu" stanowi "klasyczne
dokonanie autora przeżywającego wiek młodzieńczy w gorącym
powojennym okresie"?). Tematy zlecane do opracowania całym klasom
lub grupom porzucano wykonane zaledwie w połowie albo nawet w
ogóle nie zaczęte, procent spóźnień lub nieobecności
wykorzystywanych na całowanie lub obmacywanie się w korytarzach
wzrósł o kilkaset procent, podobnie jak zapotrzebowanie na
marihuanę; uczniowie szkoły średniej w Libertyville świętowali
zbliżającą się Gwiazdkę. W korytarzach i salach lekcyjnych
pojawiły się świąteczne dekoracje, nauczyciele częściej
opuszczali zajęcia, ogólne zaś nastroje poszły zdecydowanie w
górę. Nie odnosiło się to do Leigh Cabot. Po raz pierwszy w życiu
nie zdała egzaminu, dostała także dwóję ze sprawdzianu z
maszynopisania. Nie mogła skupić się na nauce. Wciąż wracała
myślami do Christine - do zielonych lampek na tablicy wskaźników,
które zamieniły się w błyszczące nienawiścią oczy, obserwujące,
jak ona dławi się na śmierć. Przede wszystkim jednak ostatni
tydzień nauki przed Bożym Narodzeniem stanowił przyjemny okres,
kiedy to uczniom wybaczano wykroczenia, za które w innych
okolicznościach mogliby nawet zostać wyrzuceni ze szkoły, kiedy
najsurowsi nauczyciele zaliczali wszystkim test, którego nikomu
nie udało się napisać choćby w miarę poprawnie, kiedy
nieprzystępne dziewczęta spoglądały łaskawszym okiem na
adoratorów, a chłopcy rozpamiętujący doznane od nich rzeczywiste
i wymyślone urazy stawali się nagle wielkodusznymi dżentelmenami.
O niezwykłym nastroju charakteryzującym te przedświąteczne dni
świadczy najlepiej fakt, że byli świadkowie gotowi przysiąc, iż
na własne oczy widzieli uśmiechniętą pannę Rach-ciach, gorgonę
stanowiącą postrach pracowni numer dwadzieścia trzy. Przebywający
w szpitalu Dennis Guilder był w umiarkowanie dobrym humorze.
Pozwolono mu wstawać z łóżka i chodzić o kulach. Rehabilitacja
nie stanowiła już takiej tortury jak do tej pory. Kuśtykał
korytarzami przystrojonymi kolorowymi wstążkami i mniej lub
bardziej kiczowatymi obrazkami, stukając kulami, czasem w takt
kolęd sączących się radośnie z zainstalowanych pod sufitem
głośników. Była to caesura, przerwa, interludium, okres spokoju.
Podczas trwających, wydawałoby się, bez końca spacerów, Dennisa
nawiedzały często niewesołe przeczucia, że już wkrótce sprawy
przybiorą znacznie gorszy obrót. Tak też się stało.


36. BUDDY I CHRISTINE

Na razie to jeszcze jest gdzieś hen, w oddali,
Ale podkrada się coraz bliżej.
Nic na to nie poradzę, serce mi wali,
Strach pełznie coraz wyżej.
Nawet ślepiec dostrzegłby bez trudu żadnego,
Że zaraz przydarzy mi się coś bardzo, bardzo złego...

The Inmates

We wtorek 12 grudnia, w sali gimnastycznej szkoły średniej w
Libertyville, Teriery przegrały z Buccanerami w stosunku 48:54.
Większość kibiców, którzy wyszli po meczu w zimną, czarną noc,
nie była zbytnio rozczarowana; wszyscy dziennikarze sportowi w
okolicach Pittsburgha przepowiadali kolejną porażkę Terierów. Jej
rozmiary nikomu nie przynosiły hańby, powód do dumy stanowiła
natomiast postawa Lenny'ego Barongga, który rzucił 34 punkty,
ustanawiając nowy szkolny rekord. Mimo to Buddy Repperton był
rozczarowany.
W związku z tym Richie Trelawney także usilnie starał się okazać
swoje niezadowolenie, podobnie jak siedzący z tyłu Bobby Stanton.
W ciągu kilku miesięcy, jakie minęły od wyrzucenia go ze szkoły,
Buddy jakby się postarzał. Częściowo stało się tak za przyczyną
brody. Wyglądał teraz mniej jak Clint Eastwood, a bardziej jak
kapitan Ahab grany przez jakiegoś młodego, dużo pijącego aktora.
Szczególnie w ostatnich tygodniach Buddy pił jeszcze więcej niż
zwykle. Nocami dręczyły go tak okropne koszmary, że nie był w
stanie ich zapamiętać. Budził się spocony i roztrzęsiony, z
niewyraźnym uczuciem, że przed chwilą z najwyższym trudem wymknął
się jakiemuś ponuremu, mrocznemu przeznaczeniu. Alkohol niszczył
koszmary. Nie zostawiał z nich nawet najmniejszego pieprzonego
kawałeczka. I bardzo dobrze. W nocy praca, w dzień sen, tak
trzeba było to robić. Opuścił szybę w swoim obdrapanym i pogiętym
camaro, zaczerpnął głęboko lodowatego powietrza, po czym wyrzucił
na zewnątrz pustą butelkę. Następnie wyciągnął rękę za siebie i
powiedział: - Jeszcze jeden koktajl Mołotowa, panie kelner.
- Już się robi, Buddy - odparł z szacunkiem Bobby Stanton i
wepchnął mu w rękę następną butelkę owocowego wina. Po meczu
Buddy zaprosił ich na degustację pełnej skrzynki "Texas Driver";
jest tego tyle, powiedział, że można by ululać całą egipską
Marynarkę Wojenną. Otworzył butelkę, przez chwilę trzymając
kierownicę łokciami, po czym przyłożył ją do ust i jednym haustem
przełknął niemal połowę jej zawartości. Zaraz potem podał ją
Richiemu, sam zaś beknął głośno. Światła camaro cięły szosę numer
46, biegnącą prosto jak strzała na północny wschód przez wiejskie
tereny Pensylwanii. Po obu stronach drogi rozpościerały się
śpiące pod śniegową pierzyną pola, migoczące niezliczonymi
punkcikami naśladującymi gwiazdy lśniące na czarnym, zimowym
niebie. Buddy jechał - od niechcenia, na pół pijany - w kierunku
Wzgórz Squantic. W każdej chwili mógł mu przyjść do głowy jakiś
inny pomysł, lecz na razie Wzgórza wydawały mu się najlepszym
miejscem na to, żeby się tam spokojnie uchlać. Richie przekazał
butelkę Bobby'emu, który pociągnął sporego łyka, mimo że nie
znosił smaku owocowego wina. Przypuszczał jednak, że jeśli uda
mu się upić jeszcze bardziej, to smak przestanie mieć dla niego
jakiekolwiek znaczenie. Być może jutro będzie miał kaca i porzyga
się jak kot, ale jutro miało nadejść dopiero za tysiące lat. Na
razie był ogromnie podniecony samym faktem przebywania w
towarzystwie Buddy'ego; chodził dopiero do pierwszej klasy,
Repperton zaś, otoczony mitem zła i siły, wywoływał w nim
mieszane uczucia strachu i uwielbienia. - Pieprzone klauny! -
warknął ponuro Buddy. - Banda pieprzonych klaunów. Oni to
nazywają koszykówką? - Stado kretynów - zgodził się Richie. -
Może z wyjątkiem Barongga. Trzydzieści cztery punkty to nie w kij
dmuchał. - Nie znoszę tego cholernego czarnucha. - Buddy zmierzył
Richiego przeciągłym, pijackim spojrzeniem. - Trzymasz z tą małpą
z dżungli? - Skądże znowu - odparł szybko Richie.
- Dam mu kiedyś takiego Barongga, że się nie pozbiera.
- Co wolicie najpierw? - wtrącił się Bobby z tylnego siedzenia. -
 Dobrą czy złą wiadomość? - Dawaj złą - zażądał Buddy. Była to
jego trzecia butelka, w związku z czym nie czuł już bólu, tylko
pełen żalu gniew. Zapomniał - przynajmniej na chwilę - że
wyrzucono go ze szkoły. Skoncentrował się wyłącznie na fakcie,
że szkolna drużyna, ta banda pieprzonych, niedorozwiniętych
matołów, sprawiła mu zawód. - Zawsze mów najpierw złą wiadomość.
Camaro sunęło na północny wschód z prędkością sześćdziesięciu
pięciu mil na godzinę po dwupasmowej wstędze asfaltu
przypominającej prostą kreskę maźniętą czarną farbą na
pofałdowanej białej podłodze. Zbliżając się do Wzgórz Squantic
wjeżdżali w coraz bardziej urozmaicony teren. - No więc, zła
wiadomość jest taka, że w Nowym Jorku właśnie wylądowało milion
Marsjan - powiedział Bobby. - A teraz chcecie usłyszeć tę dobrą?
- Nie ma żadnych dobrych wiadomości - wycedził ponuro Buddy.
Richie pomyślał, że powinien był uprzedzić szczeniaka, iż -
Buddy'ego nigdy nie należało rozbawiać na siłę, kiedy znajdował
się w takim nastroju, bo prowadziło to tylko do pogorszenia
sytuacji. Należało siedzieć z gębą na kłódkę i czekać, aż samo
mu minie. Buddy zachowywał się w ten sposób od chwili, kiedy
jakiś wariat rozjechał na John Kennedy Drive tego tłustego
okularnika Moochiego Welcha. - Dobra wiadomość jest taka, że
jedzą czarnuchów i szczają benzyną! - dokończył Bobby i
natychmiast ryknął śmiechem. Dopiero po dłuższej chwili
zorientował się, że nikt mu nie wtóruje, i natychmiast się
zamknął. Zerknąwszy przed siebie dostrzegł we wstecznym lusterku
wpatrzone w niego, nabiegłe krwią oczy Reppertona i to czerwone,
fanatyczne spojrzenie wywołało u niego nieprzyjemny dreszcz
strachu. Przemknęła mu niewyraźna myśl, że kto wie, czy nie
umilkł o dwie lub trzy minuty za późno. Daleko za nimi, trzy mile
albo nawet więcej, w nocnym mroku niczym dwie maleńkie iskierki
błysnęły reflektory jakiegoś samochodu. - Myślisz, że to
śmieszne? - zapytał Buddy. - Opowiadasz jakiś pieprzony
rasistowski kawał i myślisz, że to śmieszne? Jesteś cholernym
bigotem, wiesz o tym? Bobby rozdziawił usta.
- Przecież sam powiedziałeś...
- Powiedziałem, że nie lubię Barongga. Generalnie uważam, że
czarnuchy są równie dobrzy, jak biali. - Zastanowił się przez
chwilę. - No, prawie równie dobrzy. - Ale...
- Lepiej uważaj, co gadasz, bo jak nie, to wrócisz do domu na
piechotę! - parsknął Buddy. - Z rozwalonym łbem. Potem będziesz
mógł sobie pisać PRECZ Z CZARNUCHAMI, gdzie tylko zechcesz. -
Och... - pisnął cicho Bobby. Czuł się tak, jakby wyciągnął rękę,
żeby włączyć światło, i został niespodziewanie porażony prądem. -
 Przepraszam. - Daj mi tę butelkę i stul pysk.
Bobby pośpiesznie wręczył Reppertonowi butelkę z "Texas Driver".
Ręka trzęsła mu się jak w febrze. Buddy opróżnił butelkę do
końca. Minęli znak informujący o tym, że do Parku Stanowego na
Wzgórzach Squantic zostały jeszcze trzy mile. Jezioro położone
w centralnej części parku stanowiło latem popularne miejsce
weekendowego wypoczynku, ale od listopada do kwietnia cały teren
był zamknięty dla turystów. Droga prowadząca do jeziora Squantic
była jednak zawsze odśnieżana ze względu na odbywające się często
w tym rejonie ćwiczenia Gwardii Narodowej i zimowe wyprawy
skautów, Buddy zaś odkrył kiedyś wjazd usytuowany obok głównej
bramy, którym można było do niej dotrzeć. Często odwiedzał
pogrążony w ciszy, skuty mrozem park, przemierzał go samochodem
i upijał się niemal do nieprzytomności. Za nimi dwie iskierki
zdecydowanie urosły, zamieniając się w poczwórne reflektory
jadącego w odległości mniej więcej mili samochodu. - Daj mi
jeszcze jeden koktajl Mołotowa, ty pierdolona rasistowska świnio.
Bobby wręczył mu kolejną butelkę wina, tym razem zachowując
roztropne milczenie. Buddy pociągnął tęgiego łyka, beknął, po
czym wręczył butelkę Richiemu. - Nie, dzięki.
- Pij, bo jak nie, to zrobię ci z tego lewatywę!
- Już dobrze, dobrze - odparł Richie. Nagle zaczął żałować, że
nie został w domu. Przyłożył butelkę do ust. Camaro pędziło przed
siebie, tnąc ciemność snopami światła tryskającymi z reflektorów.
Buddy zerknął we wsteczne lusterko i dostrzegł tamten samochód.
Zbliżał się do nich bardzo szybko. Przeniósłszy wzrok na
szybkościomierz stwierdził, że jedzie z prędkością
sześćdziesięciu pięciu mil na godzinę, co oznaczało, że tamten
pędzi co najmniej siedemdziesiątką. Buddy odniósł wrażenie, że
znowu zaczyna śnić jeden ze swoich snów, których potem nie mógł
sobie przypomnieć, i poczuł na sercu dotknięcie lodowato zimnego
palca. Zbliżali się do rozwidlenia dróg; szosa numer 46 skręcała
na wschód do New Stanton, jej odgałęzienie zaś na północ, w
kierunku Parku Stanowego Squantic. Obok stosownego drogowskazu
widniała wielka pomarańczowa tablica z napisem: ZIMĄ NIECZYNNY.
Prawie nie zwalniając Buddy skierował samochód w lewo i pod górę.
Droga dojazdowa do parku nie została zbyt dobrze uprzątnięta,
rosnące zaś po obu stronach drzewa osłaniały ją w dzień przed
promieniami słońca, w związku z czym była wciąż pokryta warstwą
śniegu. Camaro wpadło w lekki poślizg, po czym koła odzyskały
przyczepność. Siedzący z tyłu Bobby Stanton wydał cichy, żałosny
odgłos. Buddy zerknął we wsteczne lusterko, spodziewając się
ujrzeć, jak jadący z tyłu samochód skręca w prawo i jedzie dalej
szosą numer 46 - bądź co bądź większość kierowców była przekonana
o tym, iż prowadzące w lewo odgałęzienie kończy się zamkniętą na
głucho bramą parku. Tymczasem jednak tajemniczy pojazd skręcił
w lewo na jeszcze większej prędkości niż Buddy i popędził za
nimi, zbliżając się na odległość niespełna jednej czwartej mili.
Blask bijący z czterech reflektorów docierał aż do wnętrza
camaro. Bobby i Richie odwrócili się i spojrzeli za siebie.
- Co jest, do kurwy nędzy? - mruknął Richie.
Ale Buddy już wiedział. Nagle wszystko zrozumiał. To był ten wóz,
który rozjechał Moochiego. Tak, to na pewno był on. Za kierownicą
siedział wariat, który przerobił Moochiego na befsztyk, a teraz
postanowił to samo zrobić z Buddym. Wcisnął mocniej pedał gazu
i camaro wyrwało się do przodu. Wskazówka prędkościomierza
podpełzła do siedemdziesiątki, minęła ją, po czym zaczęła
stopniowo zbliżać się do osiemdziesięciu mil na godzinę.
Rozmazane kontury drzew umykały błyskawicznie do tyłu. Jednak
światła tamtego samochodu nie zniknęły. Wręcz przeciwnie,
zbliżały się coraz bardziej. Dwie pary reflektorów połączyły się
w dwoje wielkich białych oczu. - Słuchaj no, może trochę zwolnij
- wyjąkał Richie sięgając do pasa bezpieczeństwa. - Jeżeli przy
tej szybkości wylecimy z drogi... Buddy nie odpowiedział. Skulony
za kierownicą na przemian rzucał spojrzenia to na drogę, to w
lusterko wsteczne, gdzie bezustannie rosło dwoje rozżarzonych
ślepi. - Przed nami jest zakręt - powiedział ochrypłym głosem
Bobby. W chwilę potem, kiedy światła odblaskowe umieszczone na
wygiętej szerokim hakiem barierze ochronnej zalśniły zimnym
blaskiem, krzyknął: - Buddy! Zakręt! Buddy wrzucił raptownie
drugi bieg i silnik camaro zawył z oburzeniem. Strzałka
obrotomierza podskoczyła do 6000 obrotów na minutę, przez chwilę
zatańczyła koło zaznaczonych na czerwono 7000, a następnie opadła
do normalnych wartości. Tłumik strzelił kilkakrotnie, Repperton
zaś szarpnął gwałtownie kierownicą, wprowadzając samochód w
poślizg. Tylne koła uciekły w bok na ubitym śniegu. Buddy w
ostatniej chwili skontrował, wdusił w podłogę pedał gazu i skulił
się jeszcze bardziej, kiedy camaro rąbnęło tyłem w usypaną wzdłuż
drogi wysoką białą pryzmę, wyrąbując w niej wnękę rozmiarów
trumny. Samochód odbił się, on zaś natychmiast zmniejszył obroty
silnika. Przez ułamek sekundy wydawało się, że nic to nie da i
że będą odbijać się od śnieżnych zasp dopóty, dopóki nie przebiją
jednej z nich i wylądują w lesie. Jednak zaraz potem camaro
wróciło na środek drogi.
- Na litość boską, Buddy, zwolnij! - załkał Richie.
Buddy jednak ściskał kurczowo kierownicę, odsłaniając w uśmiechu
zęby i wpatrując się w lusterko wybałuszonymi, nabiegłymi krwią
oczami. Między udami cały czas ściskał butelkę wina. No, dalej!
Proszę bardzo, pieprzony sukinsynu! Pokaż, czy potrafisz zrobić
to samo nie lądując się między drzewa! Zaraz potem uśmiech znikł
z jego twarzy, gdyż światła pojawiły się znowu, nawet jeszcze
bliżej niż do tej pory. Po raz pierwszy Buddy poczuł, jak po
nogach pełznie mu w stronę krocza zupełnie niemęskie, obrzydliwe
mrowienie. Strach, prawdziwy strach zakradł się do jego serca.
Bobby patrzył cały czas do tyłu, a teraz odwrócił się i obrzucił
ich przerażonym spojrzeniem. - W ogóle nie wpadł w poślizg! -
wykrzyknął. - Ale przecież to niemożliwe! To... - Kto to jest,
Buddy? - zapytał Richie.
Wyciągnął rękę, by dotknąć łokcia Reppertona, lecz został
odepchnięty z taką siłą, że aż rąbnął kostkami palców w szybę. -
 Nie dotykaj mnie! - szepnął Buddy. Droga prowadziła prosto jak
strzelił, już nie czarny asfalt, lecz ubity śnieg, śliski i
zdradliwy. Camaro gnało nią z prędkością dziewięćdziesięciu mil
na godzinę. Nad sięgającymi do wysokości piersi zaspami widać
było tylko jego przemykający dach i pomarańczową pingpongową
piłeczkę nasadzoną na czubek anteny. - Nie dotykaj mnie, Richie.
Nie wtedy, kiedy jadę tak szybko. - Czy to... - zaczął Richie i
umilkł, nie mogąc wykrztusić ani słowa więcej. Buddy rzucił na
niego ukradkowe spojrzenie. Ujrzawszy strach czający się w
małych, czerwonych oczach Reppertona, Richie poczuł, jak jego
własne przerażenie podchodzi mu do gardła ohydną oleistą falą. -
 Tak - odparł Buddy. - Myślę, że to właśnie to.
Nie było tu już żadnych domów, tylko wysokie śnieżne bandy i
mroczna plątanina uciekających błyskawicznie do tyłu drzew. -
Rąbnie w nas! - zaskrzeczał Bobby z tylnego siedzenia głosem
przypominającym głos starej kobiety. Pod jego stopami pozostałe
butelki wina zabrzęczały donośnie w tekturowym pudle. - Buddy,
on zaraz w nas rąbnie! Ścigający samochód zbliżył się na
odległość półtora metra od tylnego zderzaka camaro; jego długie
światła zalały wnętrze blaskiem tak jaskrawym, że dałoby się
przeczytać przy nim nawet najdrobniejszy druk w gazecie.
Przysunął się jeszcze trochę... a potem rozległ się głuchy łomot.
Camaro szarpnęło się do przodu, goniący je wóz został na moment
z tyłu, Buddy zaś odniósł wrażenie, jakby leciał w przepaść.
Wiedział, że tylko o włos uniknęli nie kontrolowanego,
szaleńczego poślizgu, podczas którego kręciliby się jak bąk po
drodze, by wreszcie roztrzaskać się o drzewa. Do oka wtoczyła mu
się kropla potu, ciepła i piekąca jak łza. Camaro stopniowo
przestawało tańczyć na śliskiej nawierzchni. Kiedy Buddy poczuł,
że znowu panuje nad samochodem, łagodnym ruchem prawej stopy
wcisnął do oporu pedał gazu. Jeżeli to był Cunningham w tym swoim
złomie z 1958 - a czy nie to właśnie śniło mu się w koszmarach,
których potem nie mógł sobie przypomnieć? - camaro powinno łatwo
zostawić go z tyłu. Silnik wył przeraźliwie. Strzałka
obrotomierza ponownie dotknęła zaznaczonej na czerwono liczby
7000. Prędkościomierz pokazywał już ponad sto mil na godzinę i
śnieżne nasypy przemykały po obu stronach w upiornym milczeniu.
Droga pędziła im na spotkanie z szybkością obrazu w filmie
puszczonym w zupełnie nieprzytomnym tempie. - Boże, dobry Boże...
- bełkotał Bobby - dobry Boże, nie pozwól, żebym zginął, o Boże,
kurwa mać... Przecież jego nie było z nami wtedy, kiedy
obtańcowaliśmy grata Ciporyjca - pomyślał Repperton. Nie ma
zielonego pojęcia, co tu się dzieje. Biedny, pechowy sukinsyn.
W rzeczywistości wcale nie było mu żal Bobby'ego, ale gdyby miało
mu być kogokolwiek żal, to na pewno właśnie tego małego,
przygłupiego pierwszoklasisty. Richie Trelawney siedział na
miejscu obok kierowcy sztywny jakby kij połknął i pożerał
wzrokiem twarz Buddy'ego. Richie wiedział, o co w tym wszystkim
chodzi, to nie ulegało najmniejszej wątpliwości. Prześladowca
zbliżał się coraz bardziej. Jego poczwórne reflektory rosły
szybko we wstecznym lusterku camaro. To niemożliwe! - ryknął
bezgłośnie Buddy. To niemożliwe! Jednak tamten wóz naprawdę był
coraz bliżej i Buddy wyczuł, że już wkrótce nastąpi śmiertelny
atak. Jego umysł miotał się jak szczur w klatce, szukając drogi
ucieczki, ale nie mógł jej znaleźć. Przed chwilą minęli przerwę
w śnieżnej bandzie po lewej stronie, przez którą Repperton zwykle
wjeżdżał w boczną drogę omijającą główną bramę rezerwatu.
Pozostawało mu coraz mniej miejsca, czasu i możliwości wyboru.
Rozległo się kolejne głuche uderzenie i camaro znowu zatoczyło
się jak pijane, tym razem przy szybkości ponad stu dziesięciu mil
na godzinę. Jesteś bez szans, staruszku - pomyślał z rezygnacją
Buddy. Puścił kierownicę, chwycił za pas bezpieczeństwa i zapiął
go po raz pierwszy od chwili, kiedy nauczył się prowadzić
samochód. Jednocześnie siedzący z tyłu Bobby Stanton wrzasnął z
panicznym przerażeniem: - Brama! Boże, Buddy, uważaj na bramę!!!
Camaro dotarło do ostatniego stromego podjazdu. Po drugiej
stronie wzniesienia droga prowadziła w dół aż do miejsca, gdzie
rozdzielała się na dwie nitki stanowiące wjazd i wyjazd z parku
stanowego. Miedzy nimi tkwiła niewielka budka strażnicza
ustawiona na wysokiej betonowej wysepce; latem siedziała w niej
na turystycznym krzesełku kobieta i pobierała dolara od każdego
samochodu wjeżdżającego do parku. Kiedy dwa samochody runęły w
dół wzgórza ku bramie, budka została zalana upiornym, białym
światłem. - Pieprzę cię, Ciporyjcu! - ryknął Buddy. - Pieprzę
ciebie i tego twojego grata! Zakręcił kierownicą do oporu.
Bobby ponownie wrzasnął, Richie Trelawney zaś zasłonił twarz
dłońmi. Jego ostatnia myśl składała się z powtarzanej w kółko
frazy: Uważaj na potłuczone szkło uważaj na potłuczone szkło
uważaj na potłuczone szkło... Camaro obróciło się o 180 stopni.
Reflektory ścigającego ich samochodu zaświeciły im prosto w
twarze i Buddy zaczął przeraźliwie krzyczeć, bo to rzeczywiście
był samochód Ciporyjca, co do tego nie było żadnych wątpliwości,
tej szerokiej chyba na milę atrapy nie sposób było pomylić z
żadną inną, tylko że za kierownicą nikt nie siedział! Samochód
był zupełnie pusty. Na dwie sekundy przed katastrofą reflektory
Christine skierowały się nieco w lewo i plymouth wpadł w alejkę
wjazdową tak nieomylnie i dokładnie, jak karabinowy pocisk
przelatujący przez lufę. Uderzywszy w drewniany szlaban rozbił
go w drzazgi, posyłając roztrzaskane odłamki daleko w ciemność.
Camaro Buddy'ego Reppertona rąbnęło tyłem w betonową wysepkę.
Najpierw dwudziestocentymetrowej wysokości krawężnik skasował
podwozie; zmięte szczątki rury wydechowej i tłumika poleciały w
głęboki śnieg i znieruchomiały tam niczym jakaś przedziwna
rzeźba. Następnie zgnieceniu uległa tylna część samochodu, a wraz
z nią Bobby Stanton. Buddy odniósł wrażenie, jakby ktoś wylał mu
na tył głowy i plecy wiadro ciepłej wody; była to krew Bobby'ego.
Camaro wystrzeliło w powietrze, z trzaskiem dartego metalu i
pryskającego szkła wykonało pełen obrót, runęło z łoskotem na
ziemię, by natychmiast przetoczyć się na dach. Silnik przebił
ściankę dzielącą go od kabiny, przygniatając Richiego Trelawneya
i miażdżąc jego ciało od pasa w dół. Następnie rozległa się
głucha eksplozja, rozszarpany zbiornik paliwa stanął w
płomieniach i samochód wreszcie znieruchomiał. Buddy Repperton
żył. Odłamki szkła pokaleczyły go w wielu miejscach - jedno ucho
zostało odcięte z chirurgiczną precyzją, pozostawiając czerwoną
dziurę po lewej stronie głowy - i miał złamaną nogę, ale żył.
Ocalił go zapięty pas. Nacisnął przycisk i pas puścił. Trzask
płomieni przypominał szelest miętego papieru. Czuł buchający z
ognia żar. Spróbował otworzyć drzwi, ale okazało się, że zostały
zablokowane. Dysząc ochryple przeczołgał się przez wąską
przestrzeń, którą kiedyś wypełniała przednia szyba... ...i ujrzał
Christine.
Stała przodem do niego w odległości czterdziestu metrów na końcu
długiego, wyraźnego śladu po poślizgu. Pomruk jej silnika
przypominał powolne sapanie jakiegoś olbrzymiego zwierzęcia.
Buddy oblizał wargi. Za każdym oddechem coś poruszało się i
bolało go w lewym boku. Coś połamanego. Żebra. Silnik Christine
ryknął i przycichł; ryknął i przycichł. Do uszu Buddy'ego
docierał niewyraźnie, jakby z koszmaru jakiegoś wariata, głos
Elvisa Presleya śpiewającego "Jailhouse Rock". Pomarańczoworóżowe
plamy światła na śniegu. Huczące płomienie. Zaraz eksploduje
paliwo. Zaraz... Eksplodowało. Zbiornik camaro wybuchł z głośnym,
głuchym łoskotem. Buddy odniósł wrażenie, jakby czyjaś brutalna
dłoń rąbnęła go z całej siły w plecy, po czym przeleciał kilka
metrów w powietrzu i wylądował w śniegu na bolącym boku. Jego
kurtka zajęła się ogniem. Jęcząc rozpaczliwie zaczął tarzać się
w śniegu, by ugasić płomienie, a kiedy mu się to udało, spróbował
podnieść się na kolana. Za jego plecami camaro zamieniło się w
płonący stos pogiętego żelastwa. Słyszał pomruk silnika
Christine, przybierający na sile i cichnący, przybierający na
sile i cichnący. Coraz szybciej, coraz bardziej niecierpliwie.
Buddy'emu wreszcie udało się stanąć na czworakach i spojrzeć na
samochód Cunninghama przez zasłonę spoconych, pozlepianych
włosów. W masce plymoutha widniało wgniecenie po uderzeniu w
drewniany szlaban, a z uszkodzonej chłodnicy kapała mieszanka
wody i płynu nie zamarzającego, parująca po zetknięciu ze
śniegiem jak świeży zwierzęcy pot. Buddy ponownie oblizał wargi.
Były suche niczym skóra jaszczurki. W boku czuł ciepło jak po
łagodnym oparzeniu słonecznym; do jego nozdrzy docierał zapach
spalenizny, lecz znajdując się w szoku nie zdawał sobie sprawy,
że zarówno kurtka, jak i dwie koszule uległy niemal całkowitemu
spaleniu. - Posłuchaj - wychrypiał prawie nie zdając sobie sprawy
z tego, że w ogóle mówi. - Posłuchaj no... Christine runęła na
niego z potwornym rykiem silnika, buksując kołami w sypkim śniegu
i zamiatając lekko tyłem w lewo i prawo. Wygięta maska
przypominała usta wykrzywione w złowieszczym uśmiechu. Buddy
czekał na czworakach, z najwyższym trudem opanowując chęć, by
rzucić się natychmiast w bok i odpełznąć jak najdalej, walcząc
na ile mógł z szarpiącą go od środka paniką. W samochodzie nikogo
nie było. Ktoś obdarzony większą wyobraźnią przypuszczalnie
oszalałby na miejscu. W ostatnim ułamku sekundy przetoczył się
w lewą stronę, krzycząc przeraźliwie, kiedy odłamki złamanej
kości zahaczyły o siebie. Kilka centymetrów obok niego coś
przemknęło z prędkością pocisku, przez chwilę poczuł ohydny smród
spalin, a potem śnieg zalała intensywna czerwień świateł stopu
Christine. Zakręciła poślizgiem i ponownie ruszyła na niego.
- Nie! - zawył Buddy. Pierś rozsadzał mu nieznośny ból. - Nie!
Nie! Nieeeeee...! Skoczył, ulegając ślepemu odruchowi; tym razem
pocisk przemknął jeszcze bliżej, zdzierając mu lewy but.
Natychmiast stracił czucie w stopie. Buddy kręcił się
rozpaczliwie na kolanach i rękach jak dziecko bawiące się na
dywanie podczas urodzinowego przyjęcia. Płynąca z ust krew
mieszała się z kapiącymi z nosa smarkami. Jedno ze złamanych
żeber przebiło płuco. Lewą stronę twarzy zalewała mu krew sącząca
się z miejsca po odciętym uchu. Oddychał szybkimi, płytkimi
łykami, łapiąc ze świstem powietrze; przy każdym wydechu z jego
ust i nosa buchały kłęby pary. Christine czekała.
Z rury wydechowej wydobywała się strużka białego dymu. Silnik
mruczał i posapywał. Przednia szyba była zupełnie czarna i
nieprzezroczysta. Za plecami Reppertona resztki camaro
skwierczały w strzelających wysoko płomieniach. Ostry jak brzytwa
wiatr rozwiewał buchający z nich dym. Bobby Stanton siedział w
samym środku gorejącego piekła z przechyloną głową i upiornym
uśmiechem pojawiającym się z wolna na jego czerniejącej twarzy.
Bawi się ze mną - pomyślał Buddy. Bawi się ze mną jak kot z
myszą. - Proszę... - wycharczał. Reflektory Christine świeciły
oślepiającym blaskiem, nadając krwi spływającej po policzku i z
kącików ust barwę czarnej smoły. - Proszę... Ja... powiem mu, że
mi przykro... będę się przed nim czołgał, jeśli tego chcesz...
tylko proszę... pro... Silnik ryknął i Christine ruszyła na niego
niczym jakiś upiór przywołany z zamierzchłych czasów. Buddy
ponownie wrzasnął i spróbował odskoczyć w bok, lecz tym razem
zderzak plymoutha rąbnął go w goleń, łamiąc kość niczym zapałkę,
i cisnął nim na śnieżną bandę okalającą drogę.  Buddy upadł jak
niezbyt dokładnie wypełniony worek ziarna. Christine natychmiast
skoczyła ku niemu, lecz Repperton dostrzegł dla siebie cień
szansy. Zaczął co sił piąć się w górę po śnieżnej skarpie,
wbijając w nią nagie dłonie, w których zdążył już stracić
wszelkie czucie, i stopy, nie zwracając uwagi na potworny ból
promieniujący z połamanych nóg. Każdy oddech był rozpaczliwym
krzykiem, coraz głośniejszym, w miarę jak słyszał narastający ryk
silnika i widział przybierający na sile blask reflektorów. Każda
grudka śniegu rzucała własny czarny, poszarpany cień, on zaś czuł
za plecami straszliwego tygrysa ludożercę, pędzącego ku zdobyczy,
pędzącego coraz szybciej...  Rozległ się donośny chrzęst, zgrzyt
metalu i Buddy wrzasnął rozpaczliwie, kiedy zderzak Christine
wgniótł w twardy śnieg jego stopę. Wyszarpnął ją natychmiast,
pozostawiając w zaspie drugi but. Czołgając się i łkając
rozpaczliwie Repperton dotarł wreszcie na szczyt pryzmy usypanej
kilka dni wcześniej przez jeden z pługów śnieżnych Gwardii
Narodowej, zachwiał się, szukając ramionami oparcia i o mało nie
stoczył się z powrotem. Odwrócił się, by spojrzeć na Christine.
Plymouth cofnął się na przeciwną stronę drogi, po czym
natychmiast ruszył do przodu, buksując wściekle tylnymi kołami.
Rąbnął w śnieżną skarpę trzydzieści centymetrów poniżej miejsca,
gdzie przywarł Buddy, posyłając w dół małą lawinę śniegu. Pod
wpływem uderzenia maska wgięła się jeszcze bardziej, ale
Buddy'emu nic się nie stało. Christine wycofała się powoli,  a
jej  silnik zdawał się wydawać gniewne,  zdesperowane pomruki.
Repperton  wrzasnął  tryumfalnie  i  pokazał jej   wyprostowany
środkowy palec. - Pieprzę cię! Pieprzę cię!
Z ust trysnęły mu kropelki krwi i śliny. Wraz z każdym oddechem
paraliżujący ból w lewym boku nasilał się coraz bardziej.
Christine skoczyła naprzód i ponownie uderzyła w śnieżną bandę.
Tym razem obsunęła się znaczna część skarpy, grzebiąc jej
wyszczerzony pysk, Buddy zaś o mało co nie zsunął się wraz z nią.
Uratował się cofając raptownie tyłem i wbijając w śnieg ręce
zakrzywione niczym krwawiące haki. Jego nogi stanowiły teraz
jedno wielkie ognisko bólu; przetoczył się na bok, dysząc ciężko
jak wyrzucona na brzeg ryba. Christine zaatakowała po raz
kolejny.
- Odpieprz się! - ryknął Buddy. - Odpieprz się ode mnie, ty
cholerna dziwko! Uderzyła znowu; śnieg zasypał jej maskę aż po
przednią szybę. Ożyły wycieraczki, odgarniając go wściekle na
boki. Cofnęła się, Buddy zaś zrozumiał, że po następnym ataku
spadnie na jej maskę wraz z kaskadą śniegu. Odepchnął się
rozpaczliwie i stoczył na drugą stronę zaspy, krzycząc głośno,
kiedy połamane żebra przesuwały się trąc jedno o drugie.
Znieruchomiał w sypkim śniegu. Leżał na plecach i wpatrując się
w wygwieżdżone niebo szczękał bezsilnie zębami. Jego ciałem
zaczęły wstrząsać nie kontrolowane dreszcze. Christine nie
ponowiła ataku, lecz Repperton wyraźnie słyszał cichy pomruk jej
silnika. Czekała. Zerknął na szczyt śnieżnej zaspy przesłaniający
część nieba. Wydobywający się zza niej blask bijący od płonącego
camaro zaczął nieco przygasać. Ile czasu minęło od chwili
katastrofy? Nie miał pojęcia. Czy ktoś zauważy ogień i przybędzie
mu na ratunek? O tym także nie miał pojęcia. Niemal jednocześnie
zdał sobie sprawę z dwóch rzeczy: że z ust w zastraszającej
ilości płynie mu krew oraz że jest mu bardzo zimno. Jeżeli nikt
się nie zjawi, z pewnością zamarznie na śmierć. Ogarnięty
przerażeniem dźwignął się z ziemi i usiadł. Zastanawiał się
właśnie, czy nie powinien wczołgać się z powrotem na skarpę, by
obserwować Christine - teraz, gdy jej nie widział, czuł jeszcze
większy niepokój; kiedy przypadkiem zerknął jeszcze raz w górę,
oddech uwiązł mu w gardle. Na szczycie zaspy stał jakiś człowiek.
Tyle tylko, że to nie był człowiek, lecz trup. Gnijący trup w
zielonych wojskowych spodniach. Nie miał koszuli, ale jego
poczerniały tułów spinał pokryty pleśnią szeroki, ortopedyczny
pas. Białe kości wyglądały przez pęknięcia w skórze opiętej
ciasno na twarzy. - Koniec z tobą, zasrańcu - szepnął oświetlony
blaskiem gwiazd upiór. Repperton wybałuszył oczy i zaczął
histerycznie wrzeszczeć. Jego długie włosy zjeżyły się i stanęły
niemal pionowo dokoła zakrwawionej, wymazanej sadzą twarzy,
upodabniając się do jakiegoś groteskowego hełmu. Krew chlusnęła
mu z otwartych ust, spływając na kołnierz kurtki. Usiłował się
cofnąć, szorując pośladkami po śniegu i odpychając się wygiętymi
niczym szpony rękami, kiedy nagle postać ruszyła w jego stronę.
Nie miała oczu. Jej oczy zniknęły, wyżarte z twarzy przez Bóg wie
jakie, wijące się istoty. Buddy poczuł jej zapach, przypominający
smród gnijących pomidorów. To był zapach śmierci. Trup Rolanda
D. LeBaya wyciągnął ręce do Buddy'ego Reppertona i uśmiechnął
się. Buddy wrzasnął. Buddy zawył. A potem nagle wyprężył się,
otworzył szeroko usta układając je w idealnie okrągłe O i
podniósł głowę, jakby chciał pocałować zbliżającego się do niego
krok za krokiem upiora. Chwycił się kurczowo dłońmi za pierś tuż
nad sercem, które wreszcie zostało przebite ostrym fragmentem
złamanego żebra. Upadł na plecy kopiąc drgającymi nogami głębokie
bruzdy w śniegu, z ust zaś wydobył się jego ostatni oddech, biały
i mglisty... jak dym z rury wydechowej samochodu. Zjawa
zamigotała i znikła, nie pozostawiając po sobie żadnych śladów.
Po drugiej stronie śnieżnego nasypu silnik Christine wydał
ogłuszający ryk tryumfu, który poleciał ku milczącym, pokrytym
białym puchem wzniesieniom Wzgórz Squantic, by zaraz wrócić,
wzmocniony wielokrotnym echem. Po drugiej stronie jeziora, w
odległości mniej więcej dziesięciu mil, młody człowiek, który
wyszedł z domu, żeby pobiegać na nartach przy świetle gwiazd,
usłyszał ten głos i znieruchomiał z dłońmi zaciśniętymi na
kijkach i przechyloną głową. Nagle poczuł, że jego ciało pokrywa
się gęsią skórką i choć wiedział, że to był tylko samochód jadący
drogą po przeciwnej stronie jeziora - w takie ciche zimowe noce
wiatr przenosił dźwięki na bardzo duże odległości - to jednak w
pierwszej chwili odniósł wrażenie, że oto przebudziła się jakaś
prehistoryczna bestia i ogłosiła światu śmierć swojej ofiary;
mógł to być ogromny wilk albo szablozębny tygrys. Jednak głos nie
powtórzył się i młody człowiek ruszył w swoją stronę.


37. DARNELL ROZMYŚLA

Maleńka, daj mi przejechać się swoim wozem.
Hej, maleńka, daj no mi przejechać się swoim wozem!
I powiedz mi jedno, kochanie,
Powiedz mi zaraz: czyż nie jest wspaniale?

Chester Burnett

Tego wieczoru, kiedy Buddy Repperton i jego przyjaciele spotkali
się z Christine na Wzgórzach Squantic, Will Darnell wyszedł z
garażu dopiero po północy. Rozedma płuc dokuczała mu jeszcze
bardziej niż zwykle. W takich chwilach bał się kłaść spać, choć
normalnie sypiał mocno i długo jak niedźwiedź. Lekarz powiedział
mu, że jest bardzo mało prawdopodobne, by udusił się we śnie, ale
z biegiem lat, kiedy rozedma ściskała mu płuca z rosnącą siłą,
bał się tego coraz bardziej. Fakt, iż ten strach miał całkowicie
irracjonalne podłoże, był zupełnie nieistotny. Choć nie wszedł
do żadnego kościoła od chwili, kiedy skończył dwanaście lat - to
już czterdzieści dziewięć lat temu! - z przerażającą fascynacją
pochłaniał wszystkie szczegóły towarzyszące śmierci papieża Jana
Pawła I, która nastąpiła przed dziesięcioma tygodniami. Papież
umarł w łóżku, gdzie znaleziono go z samego rana. Prawdopodobnie
był już zimny. Właśnie to napełniało Willa największą zgrozą:
prawdopodobnie był już zimny. O wpół do dziesiątej przyjechał do
garażu swoim chryslerem imperial z 1966 roku - ostatnim
samochodem, jaki chciał mieć w życiu. Mniej więcej o tej samej
porze Buddy Repperton zauważył po raz pierwszy we wstecznym
lusterku odległe światła jakiegoś samochodu. Will był wart ponad
dwa miliony dolarów, ale pieniądze nie sprawiały mu już żadnej
przyjemności - o ile można powiedzieć, że kiedykolwiek było
inaczej. Właściwie pieniądze wydawały mu się już czymś zupełnie
nierealnym. Podobnie jak wszystko, z wyjątkiem rozedmy płuc.
Rozedma była przerażająco realna i Will witał z radością
wszystko, co pozwalało mu choć na chwilę przestać o niej myśleć.
Na przykład sprawa Arniego Cunninghama - to na pewno oderwało
jego myśli od rozedmy. Chyba właśnie dlatego pozwolił mu zostać
w garażu, mimo że jakiś wewnętrzny głos kazał mu wywalić
szczeniaka na zbity łeb. Coś działo się z Cunninghamem i jego
odremontowanym plymouthem 58. Coś bardzo dziwnego. Dzisiaj
chłopak nie przyszedł pracować przy swoim wozie, bo wraz z całym
szkolnym klubem szachowym pojechał do Filadelfii na trzydniowy
Jesienny Turniej Stanów Północnych. Sam śmiał się z tego; w
niczym nie przypominał już pryszczatego, naiwnego dzieciaka, na
którym wyżywał się Buddy Repperton i którego Will bez chwili
wahania (jak się okazało, niesłusznie) uznał za mięczakowatą
meduzę, a może nawet cholernego pedała. Przede wszystkim stał się
cyniczny.
Kiedy wczoraj wieczorem przyszedł do biura na cygaro (zasmakował
w nich na dobre; Will mocno wątpił, czy rodzice Arniego wiedzą
o tym), powiedział Willowi, że opuścił tak dużo zajęć w klubie,
iż według regulaminu przestał już do niego należeć. Opiekujący
się klubem nauczyciel nazwiskiem Slawson wiedział o tym, lecz
dyplomatycznie przymknął oczy - przynajmniej do zakończenia
turnieju. - Opuściłem najwięcej spotkań, ale tak się składa, że
gram najlepiej ze wszystkich i ten zasraniec dobrze o tym... -
Arnie skrzywił się i złapał obiema rękami za krzyż. - Powinieneś
pójść z tym do lekarza - zauważył Will.
Arnie zamrugał powiekami; z tą zawziętą miną wyglądał na znacznie
więcej niż swoje niespełna osiemnaście lat. - Wystarczy, jeśli
zerżnę jak Bóg przykazał jakąś dziewuchę, to od razu mi się
poprawi. - A więc jednak jedziesz do Filadelfii?
Will był trochę zawiedziony, choć i tak Cunningham w najbliższym
czasie miał mieć wolne. Oznaczało to, że przez najbliższe kilka
wieczorów będzie musiał zostawić wszystko Jimmy'emu Sykesowi, a
Jimmy nie potrafił odróżnić swojej dupy od porcji lodów
śmietankowych. - Jasne. Przecież nie zrezygnuję dobrowolnie z
darmowej wycieczki - odparł Arnie. Zauważył kwaśną minę Willa i
uśmiechnął się. - Nie przejmuj się tak bardzo, człowieku. Święta
za pasem i twoi klienci kupują teraz prezenty dla dzieciaków, a
nie świece zapłonowe i gaźniki. Do przyszłego roku nie pojawi się
tu żywa dusza i ty dobrze o tym wiesz. Z całą pewnością była to
prawda, ale Darnell nie życzył sobie, by przypominał mu o tym
jakiś smarkacz. - Skoczysz po powrocie do Albany?
Arnie spojrzał na niego uważnie.
- Kiedy?
- W najbliższy weekend.
- W sobotę?
- Tak.
- Co to za interes?
- Zawieziesz mojego chryslera do Albany, to cały pieprzony
interes. Henry Buck ma czternaście czystych używanych wozów,
których chce się pozbyć. To znaczy, on twierdzi, że są czyste.
Masz im się przyjrzeć. Dam ci podpisany czek. Jeśli wszystko
będzie w porządku, kupisz je. Jeśli coś będzie nie w porządku,
powiesz mu, żeby wsadził je sobie w dupę. - A co będę miał ze
sobą?
Will przyglądał mu się bez słowa przez dłuższą chwilę.
- Boisz się, Cunningham?
- Nie. - Arnie zgasił wypalone do połowy cygaro i spojrzał
niepewnie na Darnella. - Tylko po prostu czuję, że za każdym
razem ryzyko jest coraz większe. Czy to kokaina? - Każę to
załatwić Jimmy'emu - burknął Will.
- Powiedz mi tylko, co to jest.
- Dwieście kartonów winstonów.
- Zgadzam się.
- Jesteś pewien? Tak po prostu?
Arnie parsknął śmiechem.
- Przynajmniej oderwę się na chwilę od szachów.

Will postawił chryslera w boksie sąsiadującym z jego biurem.
Stanowisko było ozdobione wymalowanym starannie na posadzce
napisem: MR DARNELL NIE PARKOWAĆ. Wysiadł ciężko dysząc i
zatrzasnął drzwi. Rozedma siedziała mu na piersi całym ciężarem,
a dzisiaj miał wrażenie, jakby przyprowadziła jeszcze brata. Nie,
nie położy się spać, bez względu na to, co chrzanił ten kretyn
lekarz. Jimmy Sykes apatycznie machał wielką szczotką do
zamiatania podłogi. Jimmy miał dwadzieścia pięć lat, był bardzo
duży i lekko opóźniony w rozwoju, przez co wyglądał o co najmniej
osiem lat młodziej. Ostatnio zaczął się czesać do tyłu w stylu
lat pięćdziesiątych, naśladując Cunninghama, którego darzył
niemal boskim uwielbieniem. Jeśli nie liczyć rytmicznego szmeru
szczotki przesuwanej po brudnym betonie, w garażu było zupełnie
cicho. I pusto. - Cholerny ruch dzisiaj, no nie, Jimmy? - wysapał
Will.
Jimmy rozejrzał się dookoła.
- Wcale nie, panie Darnell. Nikogo tu nie było, odkąd pół godziny
temu przyszedł pan Hatch i zabrał swojego fairlane. - Tylko
żartowałem - mruknął Will, po raz kolejny żałując, że nie ma tu
Cunninghama. Jimmy wszystko rozumiał dosłownie. Mimo to Darnell
postanowił, że zaprosi go na filiżankę kawy z domieszką dobrego
koniaku. Posiedzą trochę we trójkę: on, Jimmy i rozedma płuc. A
raczej we czwórkę, jako że rozedma przyprowadziła przecież brata.
- Co byś powiedział na... Umilkł nagle, gdyż spostrzegł, że
stanowisko numer dwadzieścia jest puste. Christine zniknęła. -
Był tu Arnie? - zapytał.
- Arnie? - powtórzył Jimmy, mrugając głupawo powiekami.
- Tak, Arnie, Arnie Cunningham. A co, znasz jeszcze jakiegoś? Nie
ma jego wozu. Jimmy spojrzał na pusty boks i zmarszczył brwi.
- Och. Rzeczywiście.
Will uśmiechnął się.
- Wygląda na to, że wypieprzyli go z tego cholernego turnieju. -
 Naprawdę? - zmartwił się Jimmy. - Ojej, to niedobrze!
Will z najwyższym trudem powstrzymał się, by nie potrząsnąć
Jimmym i dać mu tęgiego kopa. Nie będzie się denerwował; po tym
i zawsze oddychało mu się jeszcze gorzej niż zwykle i musiał
ładować w płuca prawie całą śmierdzącą zawartość aspiratora. -
A co powiedział, Jimmy? Co powiedział, kiedy go zobaczyłeś?
Jednak w tej samej chwili Will nabrał graniczącego z pewnością
przekonania, że Jimmy nie widział Arniego. Jimmy wreszcie
zrozumiał, o co chodzi jego chlebodawcy.
- Och, ja go wcale nie widziałem, panie Darnell. Zobaczyłem
tylko, jak Christine wyjeżdża przez drzwi. Fajowy wóz, no nie?
Pięknie go wyszykował, zupełnie jakby znał jakieś czary, albo coś
w tym rodzaju. - Tak - mruknął Will. - Zupełnie jakby znał jakieś
czary... - To słowo już wcześniej przychodziło mu do głowy,
ilekroć myślał o Christine. Nagle zrezygnował z zaproszenia
Jimmy'ego na kawę z koniakiem. - Możesz iść do domu, Jimmy -
powiedział, nadal wpatrując się w stanowisko numer dwadzieścia. -
 Jejku, panie Darnell, przecież powiedział pan, że mogę dzisiaj
wieczorem porobić przez sześć godzin, a te sześć godzin minie
dopiero o dziesiątej, więc... - Dobra, zapłacę ci za sześć
godzin.
Zasnute mgłą oczy Jimmy'ego pojaśniały, kiedy dowiedział się o
tej niesłychanej, całkowicie nieoczekiwanej łaskawości
pracodawcy. - Naprawdę?
- Tak, tak. Tylko zmykaj już stąd, dobra?
- Jasne - odparł Jimmy, myśląc sobie, że po raz pierwszy w ciągu
pięciu lub sześciu lat, przez które pracował dla Darnella (nie
był pewien, ile ich właściwie było; na pewno wiedziała to matka,
która zajmowała się również jego sprawami podatkowymi), stary
gbur zachował się przed świętami jak człowiek. Zupełnie jak w tym
filmie o trzech duszkach. - To świetnie, koleś! - zawołał Jimmy,
postanawiając również wprowadzić się w przedświąteczny nastrój.
Will zamrugał raptownie i bez słowa potoczył się do biura, gdzie
włączył ekspres do kawy i usiadł za biurkiem, przyglądając się
ponuro, jak Jimmy odstawia szczotkę, wyłącza większość wiszących
pod sufitem jarzeniówek i zakłada gruby płaszcz. Potem Will
Darnell odchylił się do tyłu w fotelu i pogrążył w myślach. Bądź
co bądź to, że przez te wszystkie lata udało mu się utrzymać przy
życiu, zawdzięczał właśnie swojemu umysłowi. Przy życiu, a także
zawsze pół kroku przed innymi. Nigdy nie był przystojny - przez
całe dorosłe życie nosił na sobie zwały tłuszczu i ciągle miał
poważne kłopoty ze zdrowiem. W dzieciństwie, któregoś roku po
wiosennej szkarlatynie, przypętało się polio, na szczęście o
łagodnym przebiegu, ale i tak wyszedł z tego z lewą ręką sprawną
nie więcej niż w siedemdziesięciu procentach. Jako młody
mężczyzna cierpiał ustawicznie na czyraki, kiedy zaś osiągnął
wiek czterdziestu trzech lat, lekarz odkrył pod jego pachą duży
gąbczasty guz. Nowotwór okazał się niezłośliwy, ale i tak po
operacji musiał przeleżeć w łóżku całe lato, w wyniku czego
nabawił się odleżyn. Rok później o mało nie umarł na obustronne
zapalenie płuc. Teraz przyszła kolej na początki cukrzycy i
rozedmę. Jednak jego umysł pozostawał zawsze świeży i sprawny,
pozwalając mu trzymać się niezmiennie pół kroku z przodu. Tak
więc teraz odchylił się do tyłu i pogrążył w rozmyślaniach na
temat Arniego. Przypuszczał, że jednym z powodów, dla których
zaczął traktować przychylnie tego chłopaka po tym, jak postawił
się Reppertonowi, było pewne podobieństwo Cunninghama do młodego
Willa Darnella sprzed wielu, wielu lat. Ma się rozumieć,
Cunningham nie był chorowity, ale za to miał pryszcze, był nie
lubiany i samotny. Przez to wszystko przeszedł także młody Will
Darnell. Poza tym Cunningham także miał głowę na karku.
Głowę na karku i ten samochód. Ten niesamowity samochód.
- Dobranoc panu, panie Darnell! - zawołał Jimmy. Przez chwilę
stał niezdecydowanie przy drzwiach, po czym dodał: - Wesołych
Świąt. Darnell pomachał mu ręką i Jimmy wyszedł. Will dźwignął
się z fotela, wyjął z szafki butelkę courvoisier, postawił ją
przy ekspresie do kawy, a następnie ponownie usiadł w fotelu,
jednocześnie układając w myślach przybliżoną chronologię
wydarzeń. Sierpień: Cunningham sprowadza wrak plymoutha model 58
i stawia go w boksie numer dwadzieścia. Willowi wydaje się, że
zna ten samochód, i nic dziwnego; jest to plymouth Rolliego
LeBaya. Arnie nic o tym nie wie - zresztą, nie ma najmniejszej
potrzeby, żeby wiedział - ale zdarzało się, że Rollie LeBay także
jeździł dla Willa do Albany, Burlington albo Portsmouth... tylko
że w tych zamierzchłych czasach Darnell miał jeszcze cadillaca
model 54. Jeździło się wtedy innymi samochodami, lecz skrytki w
bagażnikach wypełnione fajerwerkami, papierosami, alkoholem i
marihuaną były dokładnie takie same. Will wówczas jeszcze nawet
nie słyszał o kokainie. Podejrzewał, . że używali jej wtedy tylko
jazzowi muzycy z Nowego Orleanu. Późny sierpień: Repperton i
Cunningham biorą się za łby, i Darnell wywala Reppertona na zbity
pysk. Znudziła go jego pyszałkowatość i nadmiernie zawadiacki
sposób bycia. Źle to służyło interesom, i choć Buddy jeździł do
Nowego Jorku i Nowej Anglii na każde skinienie Willa, stał się
nieostrożny, nieostrożność zaś zawsze niesie ze sobą potencjalne
zagrożenie. Miał skłonność do przekraczania dozwolonej szybkości,
za co otrzymywał coraz więcej mandatów. Wystarczyło, żeby trafił
na jakiegoś bardziej wścibskiego gliniarza, a wszyscy
powędrowaliby do pudła. Darnell nie bał się, że on poszedłby do
więzienia - w Libertyville było to raczej niemożliwe - ale
pozostałoby niedobre wrażenie. Kiedyś nie dbał o to, jak sprawy
wyglądają na zewnątrz, teraz jednak był już znacznie starszy.
Wstał ponownie, nalał sobie kawy, dodał pełną nakrętkę brandy,
a po chwili zastanowienia jeszcze jedną. Klapnąwszy ciężko w
fotelu wydobył z kieszeni cygaro, przyjrzał mu się, a następnie
zapalił. Pieprzę cię, rozedmo. Poradź sobie z tym. Otoczony
oparami aromatycznego dymu, mając w zasięgu ręki filiżankę z
dobrą, gorącą kawą wzmocnioną dwoma porcjami koniaku, zapatrzył
się w pogrążone w półmroku wnętrze garażu i znowu pozwolił
wędrować myślom. Wrzesień: Arnie prosi go o pożyczenie tablic
rejestracyjnych i nalepki kontroli technicznej, żeby pojechać z
dziewczyną na mecz. Darnell zgadza się - do diabła, przecież
jeszcze nie tak dawno sprzedawał takie nalepki po siedem dolarów
sztuka nawet nie widząc na oczy samochodu, na którym miały zostać
przyklejone. Poza tym wóz Cunninghama wygląda całkiem nieźle. Na
pewno jeszcze nie jest wykończony i być może odrobinę za głośny,
ale ogólnie rzecz biorąc wygląda naprawdę nieźle. Chłopak odwalił
kawał dobrej roboty. Jest to dosyć dziwne, jeśli weźmie się pod
uwagę fakt, że właściwie nikt nigdy nie widział go przy pracy!
Ma się rozumieć, nie licząc różnych drobnostek, jak wymiana
żarówek w reflektorach czy zmiana opon. Dzieciak z pewnością
sporo wie o samochodach; pewnego dnia Will siedział w fotelu i
obserwował, jak Arnie wymienia tapicerkę na tylnym siedzeniu. Ale
na pewno nikt nie widział, żeby pracował przy układzie
wydechowym, który właściwie nie istniał późnym latem, kiedy
przyprowadził grata do garażu. To samo dotyczy blacharki - wtedy
wyglądała jak w ostatnim stadium zaawansowanego raka, teraz lśni
i błyszczy jak nowa. Darnell wiedział, co na ten temat myśli
Jimmy Sykes, gdyż kiedyś zapytał go o to. Otóż zdaniem Jimmy'ego
Arnie wszystkie poważniejsze prace wykonywał w nocy, kiedy
pozostali użytkownicy garażu szli do domu. - To cholernie dużo
jak na nocną robotę - powiedział na głos Darnell i nagle poczuł
lodowaty dreszcz, któremu nie zdołała zapobiec nawet gorąca kawa
z koniakiem. Wręcz nieprawdopodobnie dużo. Za dnia bowiem chłopak
zajmował się głównie słuchaniem WDIL i bezcelowym pętaniem się
po garażu. - Myślę, że on robi to wszystko w nocy - oznajmił
Jimmy z niewinną wiarą dziecka tłumaczącego dorosłym, że święty
Mikołaj wchodzi do domu przez komin albo że ćwierćdolarówkę,
którą znalazło pod poduszką, wsunęła tam dobra wróżka. Will nie
wierzył ani w świętego  Mikołaja,  ani w dobre wróżki,  ani  w
to,  że Arnie remontował Christine nocami. Po jego umyśle
kołatały się jeszcze dwa inne fakty, niczym bilardowe kule
szukające otworów, w które mogłyby wpaść i wreszcie
znieruchomieć. Po pierwsze wiedział o tym, że Cunningham często
jeździł swoim wozem, jeszcze zanim mógł choćby marzyć o tym, żeby
zgłosić go na badanie techniczne. Odbywało się to na składowisku
złomowanych samochodów, między stertami żelastwa, z prędkością
pięciu mil na godzinę, wokół dźwigu z elektromagnetycznym
uchwytem i wielkim pudłem zgniatarki, przez wiele, wiele godzin
po tym, jak wszyscy poszli już do domów. Darnell zapytał go o to
tylko raz i usłyszał w odpowiedzi, że Arnie chciał sprawdzić, czy
ma dobrze ustawione przednie koła. Chłopak zupełnie nie potrafił
kłamać. Nie można sprawdzić ustawienia kół przy prędkości pięciu
mil na godzinę. To właśnie robił Arnie, kiedy garaż pustoszał.
Tak wyglądała jego nocna praca. Po prostu jeździł wąskimi
alejkami między stosami pordzewiałych wraków, wydobywanych na
chwilę z ciemności, kiedy padał na nie blask reflektorów
Christine. Po drugie istniał problem licznika mil w plymoucie.
Obracał się do tyłu. Cunningham pokazał mu to pewnego dnia z
chytrym uśmiechem na twarzy. Obracał się do tyłu w zadziwiająco
szybkim tempie. Według Arniego z każdą przejechaną milą licznik
cofał się o ponad pięć. Will był tym szczerze zdumiony.
Oczywiście słyszał o cofaniu liczników w używanych samochodach
i nawet sam robił to niejeden raz (a także wpychał trociny do
skrzyń biegów, aby przytłumić ich dychawiczne rzężenie, oraz
nalewał olej sojowy do cieknących chłodnic, by je chwilowo
uszczelnić), ale nigdy jeszcze nie widział takiego, który
obracałby się do tyłu sam z siebie. Gdyby mu ktoś o tym
powiedział, uznałby to za całkowicie niemożliwe. Arnie tylko
uśmiechnął się przebiegle i nazwał to błahostką. Ładna mi
błahostka - pomyślał Will.
Dwie myśli odbiły się leniwie od siebie i potoczyły w przeciwnych
kierunkach. Fajowy wóz, no nie? Pięknie go wyszykował, zupełnie
jakby znał jakieś czary, czy coś w tym rodzaju. Will nie wierzył
w świętego Mikołaja ani dobre wróżki, ale w każdej chwili był
gotów przyznać, że na tym świecie istnieją różne dziwne rzeczy.
Rozsądny człowiek powinien zdawać sobie z tego sprawę i starać
się to wykorzystać. Mieszkający w Los Angeles przyjaciel Darnella
twierdził, że tuż przed trzęsieniem ziemi w roku 1967 ujrzał
ducha swojej żony i Will nie widział żadnego konkretnego powodu,
dla którego miałby mu nie wierzyć (choć z pewnością uznałby to
za kłamstwo, gdyby tamten mógł dzięki temu cokolwiek osiągnąć).
Quent Youngerman, inny z jego przyjaciół, utrzymywał, jakoby
widział od dawna nieżyjącego ojca stojącego przy jego łóżku w
szpitalu; Quent, robotnik budowlany, wypadł przez okno z
trzeciego piętra nowo wznoszonego domu przy Wood Street. Will,
podobnie jak większość ludzi, stykał się z takimi historiami
przez całe życie. Podobnie też jak większość rozsądnych łudzi
gromadził je w nie oznaczonym żadną literą segregatorze, nie
przyjmując ich ani nie odrzucając, chyba że nie ulegało
najmniejszej wątpliwości, iż opowiadającemu brakuje piątej
klepki. Nie podpisywał tego segregatora, ponieważ na dobrą sprawę
nikt nie wiedział, skąd ludzie przychodzą, kiedy się rodzą, i
gdzie odchodzą, kiedy umierają, i żadnemu z wrzaskliwych
proroków, kapłanów, teologów i papieży nie udałoby się go
przekonać, że jest inaczej. Fakt, że niektórzy dostają świra na
tym punkcie, bynajmniej nie dowodzi, że cokolwiek wiedzą. Nie
podpisywał tego segregatora także i z tego powodu, że jeszcze
nigdy nie przydarzyło mu się nic naprawdę niemożliwego do
wyjaśnienia. Może z wyjątkiem tego, co działo się teraz.
Listopad: Repperton wraz z kolesiami demolują samochód
Cunninghama na parkingu przy dworcu lotniczym. Kiedy wóz pomocy
drogowej holuje Christine do garażu, plymouth wygląda tak, jakby
nasrał na niego jakiś olbrzym z bajki. To już koniec, myśli
Darnell, patrząc na ogrom zniszczeń. Ona już nigdy stąd nie
wyjedzie. Pod koniec miesiąca na John Kennedy Drive ginie Moochie
Welch. Grudzień: Zjawia się detektyw z Policji Stanowej i węszy
po kątach. Junkins. Przychodzi jednego dnia, węszy i rozmawia z
Cunninghamem. Potem przychodzi nazajutrz, kiedy chłopaka nie ma,
znowu węszy i chce wiedzieć, dlaczego Arnie kłamie i nie chce
przyznać, jak bardzo Buddy Repperton wraz ze swoimi kumplami (do
których należał także nieodżałowanej pamięci Peter "Moochie"
Welch) zniszczyli mu samochód. "Czemu mnie pan o to pyta? - dziwi
się Darnell, sapiąc astmatycznie i kaszląc dymem z cygara. - Z
nim pan gadaj, ten pieprzony plymouth jest jego, nie mój. Ja
tylko prowadzę ten interes dla ludzi, którzy muszą ciężko
pracować i mieć swoje wozy ciągle na chodzie, żeby zarobić na
kawałek chleba dla rodziny". Junkins słucha cierpliwie. Doskonale
wie o tym, że Will Darnell zajmuje się także wieloma innymi
rzeczami, ale Darnell wie, że on wie, więc wszystko jest w
porządku. Junkins zapala papierosa i mówi: "Pytam pana dlatego,
że rozmawiałem już z chłopakiem, ale on nie chce nic powiedzieć.
Przez chwilę wydawało mi się, że jednak powie. Odniosłem
wrażenie, że czegoś się boi. Jednak zaraz potem zaciął się i nie
puścił pary z gęby". Na to Darnell: "Jeśli uważa pan, że to on
rozjechał tego Welcha, niech pan to powie". Junkins: "Wcale tak
nie uważam. Jego rodzice twierdzą, że spędził noc w domu, i nie
wydaje mi się, żeby kłamali, by go chronić. Ale jesteśmy niemal
pewni, że Welch był jednym z tych, którzy zniszczyli mu samochód,
ja zaś jestem przekonany, że Arnie kłamie twierdząc, iż
zniszczenia wcale nie były poważne, ale nie wiem, dlaczego to
robi, i to doprowadza mnie do szaleństwa". "To przykre" -
odpowiada Darnell bez śladu współczucia w głosie. "Jak duże były
zniszczenia, panie Darnell?" - pyta Junkins. - "Może pan mi to
powie?" Z ust Willa pada pierwsze kłamstwo od początku rozmowy
z Junkinsem: "Nie zwróciłem uwagi". Owszem, zwrócił uwagę i
doskonale wie, dlaczego Arnie kłamie, usiłując zminimalizować
rozmiary szkód.  Ten gliniarz też by to wiedział, gdyby sprawa
nie była tak oczywista, że cały czas chodzi koło niej nie mogąc
jej dostrzec. Cunningham kłamie, ponieważ zniszczenia były
potworne, znacznie większe, niż potrafi sobie wyobrazić ten
gumiak z Policji Stanowej. Tamte sukinsyny nie zdemolowali
plymoutha, oni go zabili. Cunningham kłamie, bo choć w ciągu
tygodnia, jaki minął od chwili, kiedy wóz pomocy drogowej
przyholował wrak Christine do garażu, nikt nie widział, żeby
robił przy niej coś sensownego, to już wkrótce samochód wyglądał
jak nowy. Cunningham okłamał gliniarza, bo gdyby powiedział
prawdę, nikt by mu nie uwierzył. - Nikt by nie uwierzył -
powtórzył na głos Darnell i wypił resztkę kawy. Spojrzał na
telefon, wyciągnął rękę w jego kierunku, po czym cofnął ją. I tak
będzie musiał zadzwonić, ale najpierw powinien zakończyć
rozmyślania i ułożyć sobie wszystko po kolei. Był jedyną osobą
(oczywiście poza Cunninghamem), która była w stanie docenić
niezwykłość tego, co się stało, to znaczy błyskawicznej,
całkowitej regeneracji samochodu. Jimmy był na to za mało
rozgarnięty, natomiast faceci grzebiący przy swoich gratach
pojawiali się w garażu zbyt nieregularnie. Mimo to wymieniali
między sobą uwagi na temat fantastycznej roboty, jaką wykonał
Cunningham przy remontowaniu plymoutha. Wielu z tych, którzy w
ciągu tamtego listopadowego tygodnia kręcili się przy swoich
gablotach, używało słowa "niesamowite", niektórzy zaś wyglądali
wręcz nieswojo. Johnny Pumberton, gość zajmujący się kupnem i
sprzedażą używanych ciężarówek, w tym samym czasie pracował nad
swoim złomem, usiłując doprowadzić go do stanu, w jakim mógłby
znowu wyjechać na ulicę. Johnny znał się na samochodach lepiej
niż ktokolwiek w Libertyville, a może nawet w całej Pensylwanii.
Powiedział Willowi jasno i prosto, że w to nie wierzy.
Stwierdził, że to muszą być jakieś czary, a potem roześmiał się
bez odrobiny wesołości w głosie. Will siedział bez ruchu z
wyrazem uprzejmego zainteresowania na twarzy, więc stary mechanik
tylko potrząsnął głową i wyszedł z biura. Siedząc w fotelu i
spoglądając na pogrążony w niezwykłej ciszy garaż, Will doszedł
do wniosku (nie po raz pierwszy zresztą), że większość ludzi
uwierzyłaby dosłownie we wszystko, pod warunkiem jednak, że
zobaczyliby to na własne oczy. W pewnym, najbardziej rzeczywistym
sensie, nie istniało nic nadnaturalnego i nienormalnego; to, co
się stało, po prostu stało się, i już.

Jimmy Sykes: "Jak czary, albo co".
Junkins: "Kłamie, ale niech mnie szlag trafi, jeśli wiem
dlaczego". Will wyciągnął szufladę, wgniatając ją sobie boleśnie
w brzuch, i wyjął z niej notes na rok 1978. Przekartkowawszy go
znalazł zapisek nagryzmolony własną ręką: "Cunningham, turniej
szachowy, Filad., hotel »Sheraton«, 11-13 grudnia". Połączył się
z informacją, zapytał o numer hotelu i zadzwonił do Filadelfii.
Wcale się nie zdziwił czując, że jego serce zaczęło uderzać w
przyśpieszonym tempie, kiedy w słuchawce odezwał się głos
recepcjonisty. Jak czary.
- Dobry wieczór, tu hotel "Sheraton" w Filadelfii.
- Dobry wieczór - powiedział Will. - Zdaje się, że macie tam u
siebie jakiś turniej szachowy. Chciałbym... - Tak, proszę pana.
Turniej Stanów Północnych - przerwał mu recepcjonista. Sprawiał
wrażenie bystrego i wręcz nieznośnie młodego. - Dzwonię z
Libertyville w Pensylwanii - poinformował go Darnell. - Chciałbym
rozmawiać z Arniem Cunninghamem. To jeden z uczestników. Jest w
drużynie szkoły średniej z Libertyville. - Chwileczkę, proszę
pana. Sprawdzę, czy gdzieś nie wyszedł. Rozległo się stuknięcie
słuchawki odkładanej obok aparatu. Will odchylił się do tylu na
fotelu i siedział tak, jak mu się wydawało, bardzo długo, choć
czerwona sekundowa wskazówka w wiszącym na ścianie zegarze
zdążyła wykonać tylko jeden pełny obrót. Na pewno go nie będzie,
a jeżeli będzie, to zjem moje własne... - Halo?
Głos był młody, ostrożny i należał bez wątpienia do Cunninghama.
Darnell poczuł nagłą pustkę w żołądku, ale nie dał nic po sobie
poznać. Był na to stanowczo za stary. - Cześć, Cunningham. Tu
Darnell.
- Will?
- Aha.
- Co się stało?
- Jak ci leci, chłopcze?
- Wczoraj wygrałem, dziś zremisowałem. Gówniana gra. W ogóle nie
mogłem się skoncentrować. Co się stało? Tak, to na pewno był
Cunningham. Will, który prędzej wyszedłby na ulicę bez spodni,
niż zadzwonił do kogoś nie mając w zanadrzu jakiejś przygotowanej
na wszelki wypadek bajeczki, nie zawahał się ani chwili. - Masz
jakiś pisak, chłopcze?
- Jasne.
- Na North Broad Street jest duży sklep z częściami zamiennymi.
Możesz zajrzeć tam i sprawdzić, ile liczą sobie za opony? -
Bieżnikowane?
- Nówki.
- Pewnie, że mogę. Jutro mam wolne od dwunastej do trzeciej. -
To dobrze. Zapytaj o Roya Mustungerrę i powołaj się na mnie. -
Mógłbyś go przeliterować?
Will przeliterował.
- To wszystko?
- Tak. Aha, mam nadzieję, że dadzą ci solidnie w tyłek
Arnie roześmiał się.
- Na to wygląda.
Will powiedział do widzenia i odłożył słuchawkę.
Tak, to był z całą pewnością Cunningham. Arnie był teraz w
Filadelfii, a Filadelfię dzieli od Libertyville prawie trzysta
mil. Komu mógł dać zapasowe kluczyki od samochodu?
Guilderowi!
Jasne. Tyle tylko, że Guilder leży w szpitalu.
Swojej dziewczynie.
Ale ona nie ma prawa jazdy. Arnie sam kiedyś o tym wspomniał.
Komuś innemu.
Nie istniał żaden "ktoś inny". Jedyną osobą oprócz tamtych
dwojga, z którą Arnie utrzymywał bliższe kontakty, był Will;
doskonale wiedział, że Arnie na pewno nie dałby mu zapasowych
kluczyków do Christine. Jak czary.
Cholera.
Will ponownie oparł się głęboko w fotelu i zajął się zapalaniem
kolejnego cygara. Kiedy już to zrobił, wydmuchnął kłąb dymu i
zastanowił się głęboko. Bez rezultatu. Cunningham był w
Filadelfii, pojechał tam szkolnym autobusem, lecz mimo to jego
samochód zniknął. Jimmy Sykes widział, jak plymouth wyjeżdża z
garażu, ale nie zdążył zauważyć, kto siedzi za kierownicą. Co to
wszystko miało znaczyć? Jakie wnioski należało wyciągnąć?
Stopniowo umysł Darnella zaczął przestawiać się na inne tory.
Przypomniał sobie własne szkolne lata, a szczególnie okres, kiedy
grał jedną z głównych ról w klasowym przedstawieniu. Wcielał się
w postać księdza, który popełnia samobójstwo nie mogąc zwalczyć
pożądania, jakie czuje do Sade Thompson, której duszę miał za
zadanie uratować. Była to jedyna chwila tryumfu w jego szkolnej
karierze pozbawionej jakichkolwiek sportowych i naukowych
sukcesów, a także jeden z najszczęśliwszych momentów całej jego
młodości - ojciec alkoholik, matka narkomanka, brat wałkoń, który
miał przeżyć swój własny moment chwały podczas wojny, przy
łoskocie niemieckich karabinów maszynowych. Przypomniał sobie
swoją jedyną dziewczynę, bladą blondynkę nazwiskiem Wanda
Haskins, o jasnych policzkach pokrytych piegami które stawały się
szczególnie wyraźne w sierpniowym słońcu. Niemal na pewno
pobraliby się - Wanda była jedną z czterech dziewcząt, które Will
zerżnął w życiu (nie licząc kurew, ma się rozumieć). Bez
wątpienia była jedyną, którą naprawdę kochał (oczywiście
zakładając, że coś takiego jak miłość w ogóle istnieje; wątpił
w to, lecz nie mógł poprzeć swoich wątpliwości żadnymi dowodami),
ale jej ojciec służył w wojsku, co wiązało się z pewnymi
konsekwencjami dla całej rodziny. Kiedy oboje mieli po piętnaście
lat - czyli mniej więcej rok przed tą niezwykłą chwilą, kiedy
młodzi zaczynają przejmować od starych ciężar odpowiedzialności
za to, co się z nimi i wokół nich dzieje - Wanda przeprowadziła
się wraz z rodziną do Wichita, co położyło kres całej sprawie.
Używała charakterystycznej szminki, która tego dawno minionego
lata roku 1934 miała dla Willa smak świeżych malin (dla Willa
wówczas jeszcze szczupłego, bystrookiego, ambitnego i młodego).
Czując na wargach ten smak sięgał często w nocy do nabrzmiałego
penisa... i tańczył z nią w snach ten słodki taniec na długo
przedtem, zanim wreszcie uległa jego namowom. Tańczył z nią w
swoim wąskim dziecinnym łóżku, z którego wystawały jego zbyt
długie nogi. A teraz, wspominając ten taniec, Will przestał
myśleć, a zaczął śnić, potem zaś przestał śnić i zaczął znowu
tańczyć...

Mniej więcej trzy godziny później wyrwał go z płytkiej drzemki
odgłos podnoszonych drzwi wjazdowych do garażu. Jednocześnie
zapłonęła wisząca nad nimi dwustuwatowa żarówka. Will wyprostował
się raptownie w fotelu i rąbnął stopami w leżący pod biurkiem
dywanik; nieprzyjemne wrażenie, jakby ktoś wbijał mu w podeszwy
tysiące ostrych igieł, przywołało go błyskawicznie do
przytomności. Christine przesunęła się powoli przez pogrążony w
ciszy garaż i zaparkowała na stanowisku numer dwadzieścia. Will,
nie bardzo zdając sobie sprawę z tego, że już nie śpi, przyglądał
się jej z obojętnością, na jaką potrafią się zdobyć wyłącznie
ludzie dopiero co wyrwani ze snu. Siedział wyprostowany za
biurkiem, z tłustymi rękami opartymi na brudnym, poplamionym
blacie, i gapił się na nią. Silnik warknął raz, drugi, z nowej
rury wydechowej wydobył się kłąb niebieskiego dymu. Potem silnik
zgasł.
Will nadal siedział bez ruchu.
Drzwi biura były zamknięte, ale z długim, przypominającym oborę
wnętrzem garażu łączył go zawsze włączony interkom. Właśnie
dzięki temu urządzeniu usłyszał w sierpniu początek starcia
między Cunninghamem i Reppertonem. Teraz z głośnika dobiegało
powolne cykanie stygnącego silnika. I nic więcej. Nikt nie
wysiadł z Christine, ponieważ nikogo w niej nie było. Wkładał
tego rodzaju wydarzenia do nie podpisanego segregatora być może
dlatego, że do tej pory nie przydarzyło mu się jeszcze nic
naprawdę niemożliwego do wyjaśnienia... może z wyjątkiem tego,
co działo się teraz. Widział, jak Christine jedzie do boksu numer
dwadzieścia, słyszał trzask opadających drzwi, odgradzających
wnętrze garażu od mroźnej grudniowej nocy. Eksperci, którzy
analizowaliby później ten przypadek, mogliby powiedzieć: Świadek
sam przyznaje, że zapadł w drzemkę, a następnie zasnął... To, co
jakoby widział, stanowi ponad wszelką wątpliwość jedynie
przedłużenie snu. Jakiś zewnętrzny impuls spowodował
przeniesienie obserwacji z marzenia sennego na rzeczywistość, co
dało w rezultacie... Tak, mogliby to powiedzieć, tak samo jak
Will mógł śnić o tym, że tańczy z piętnastoletnią Wandą
Haskins... ale w tym przypadku rzeczywistość stanowił
sześćdziesięciojednoletni sceptyk, który już dawno pozbył się
wszelkich romantycznych złudzeń. Przede wszystkim zaś widział,
jak plymouth Cunninghama sunie przez garaż zupełnie pusty, jak
kierownica obraca się sama, kiedy samochód wjeżdżał na swoje
stanowisko. Widział, jak gasną reflektory, i słyszał kaszlnięcie
wyłączanego silnika. Darnell wstał z fotela, zawahał się czując
dziwną miękkość w nogach, podszedł do drzwi, zawahał się ponownie
i wreszcie otworzył je. Wyszedł na zewnątrz, skręcił w lewo i
ruszył między dwoma szeregami zaparkowanych samochodów w kierunku
boksu numer dwadzieścia. Podążał za nim odgłos jego kroków, by
w pewnej chwili raptownie umilknąć. Will stał bez ruchu obok
dwutonowego, czerwono-białego samochodu o obfitych kształtach.
Nadwozie błyszczało, nigdzie nie sposób było dostrzec
najmniejszego śladu rdzy. Czyste i gładkie szyby nie miały nawet
żadnych rys ani zadrapań, jakie często powstają w wyniku
uderzenia małego kamyka. W garażu słychać było tylko powolne
kapanie kropli wody ze śniegu topniejącego na zderzakach. Will
dotknął klapy silnika. Była ciepła.
Pociągnął za klamkę po stronie kierowcy i drzwi otworzyły się bez
najmniejszego oporu. Z wnętrza samochodu buchnął ciepły zapach
nowej skóry, plastiku i chromu... a także jeszcze jakiś, ukryty
nieco głębiej, zdecydowanie mniej przyjemny. Wilgotny i ziemisty.
Will wciągnął głęboko powietrze, ale nie udało mu się go
zidentyfikować. Zmarszczył nos, gdyż przyszła mu na myśl stara
rzepa gnijąca w piwnicy ojca. Nachylił się i wsadził głowę do
środka. W stacyjce nie było kluczyków. Licznik wskazywał 52
107,8. Nagle pusta szczelina w stacyjce przekręciła się na
pozycję ACC, a zaraz potem na START. Gorący silnik zapalił od
razu i zaczął pracować na wolnych obrotach, z zadowolonym
pomrukiem pożerając wysokooktanowe paliwo. Serce zamarło Willowi
w piersi. Łapiąc powietrze szeroko otwartymi ustami cofnął się
i wrócił pośpiesznie do biura, gdzie w jednej z szuflad biurka
miał schowany zapasowy inhalator. Jego oddech, cienki i słaby,
przypominał świst zimowego wiatru przeciskającego się przez
szparę pod drzwiami wjazdowymi. Twarz przybrała woskowy kolor,
palce zaś sięgnęły odruchowo ku okolonej zwałami tłuszczu szyi.
Silnik Christine zgasł.
Znowu słychać było tylko cykanie stygnącego metalu.
Will wreszcie znalazł inhalator, wepchnął go sobie szybko w
gardło, wdusił przycisk i odetchnął głęboko. Stopniowo znikało
uczucie, jakby na pierś wjechała mu ogromna ciężarówka wyładowana
pniami świeżo ściętych drzew. Opadł ciężko na fotel, słuchając
z wdzięcznością znajomego i całkowicie normalnego pisku
ściskanych sprężyn. Otarł twarz dłonią. Nic naprawdę
niewytłumaczalnego... aż do tej pory.
Widział   to.
Nikt nie prowadził tego samochodu. Przyjechał zupełnie pusty,
śmierdząc czymś w rodzaju gnijącej rzepy. Lecz nawet wtedy,
pomimo strachu, kółeczka w głowie Willa wznowiły swoje obroty i
Darnell zaczął się zastanawiać, w jaki sposób mógłby wykorzystać
z pożytkiem dla siebie to, czego udało mu się dowiedzieć.


38. ZRYWANIE WIĘZI

A więc, miły panie, chcę żółtą limuzynę,
Czterodrzwiowego deVille'a,
Z gumami continentala i chromowanymi obręczami.
Z kierownicą ze wspomaganiem
I wspomaganymi hamulcami.
Ma mieć mocny silnik, żebym ruszał z piskiem opon,
Radio z krótkimi falami,
Telewizor i telefon,
Żebym mógł rozmawiać z moją dziewczyną,
Kiedy ruszę nim w drogę.

Chuck Berry

W środę po południu strażnik parku stanowego odnalazł wypalony
wrak camaro Buddy'ego Reppertona. Strażnika zawiadomiła pewna
starsza dama mieszkająca wraz z mężem w małym miasteczku Upper
Squantic. Cierpiała na artretyzm, w związku z czym często nie
mogła spać. Wydawało jej się, że w nocy widziała płomienie w
pobliżu południowej bramy wjazdowej do parku. O której godzinie?
Przypuszcza, że musiało wtedy być około kwadrans po dziesiątej,
mniej więcej w połowie nocnego filmu nadawanego przez CBS. W
czwartek zdjęcie spalonego samochodu pojawiło się na pierwszej
stronie ukazującego się w Libertyville "Keystone". Opatrzono je
wielkim nagłówkiem: TRZY OSOBY ZGINĘŁY W WYPADKU NA GRANICY PARKU
STANOWEGO SQUANTIC. Zacytowano informację pochodzącą "ze źródeł
zbliżonych do Policji Stanowej", iż "prawdopodobnie jedną z
przyczyn tragedii mógł stanowić alkohol". W tej zawoalowanej
formie przekazano opinii publicznej wiadomość, że we wraku
znaleziono kilka roztrzaskanych butelek po mieszaninie soku i
taniego wina, sprzedawanej pod nazwą "Texas Driver". Tragedia
szczególnie mocno wstrząsnęła społecznością szkoły średniej w
Libertyville. Młodzi zawsze mają najwięcej trudności z
zaakceptowaniem faktu, że oni także są śmiertelni. Szczególnie
w przedświątecznym, wakacyjnym okresie. Na Arniego Cunninghama
wiadomość o wypadku podziałała bardzo przygnębiająco. Był wręcz
przerażony. Najpierw Moochie, teraz Buddy, Richie Trelawney i
Bobby Stanton. Bobby Stanton, smarkaty pierwszoklasista, o którym
Arnie słyszał pierwszy raz w życiu - co taki gówniarz robił w
towarzystwie Buddy'ego Reppertona i Richiego Trelawneya? Czyżby
nie wiedział, że takie postępowanie przypominało zachowanie
myśliwego wchodzącego do jaskini lwa z pistoletem na wodę w
dłoni? Ani przez chwilę nie wierzył w plotkę, według której Buddy
wraz ze swoimi kolesiami upili się już na meczu koszykówki, po
czym wsiedli do samochodu, doprawili się jeszcze paroma butelkami
wina i po prostu nie zmieścili się w ostrym zakręcie. Cały czas
miał uczucie, że jest w jakiś sposób zamieszany w tę sprawę. Po
ostatniej kłótni Leigh w ogóle przestała się do niego odzywać,
Arnie zaś nie dzwonił do niej - częściowo z powodu dumy,
częściowo ze wstydu, a częściowo dlatego, że liczył na to, iż ona
zrobi to pierwsza, i wszystko będzie znowu tak jak... przedtem.
Jak przed czym? - zapytał się w myślach. No, na przykład przed
tym, jak o mało nie udławiła się na śmierć w twoim samochodzie.
Przed tym, jak chciałeś pobić faceta, który ocalił jej życie. Ale
przecież zażądała od niego, żeby sprzedał Christine, a to było
całkowicie niemożliwe... prawda? Nie mógł tego zrobić po tym, jak
wpakował w nią tyle czasu, wysiłku, krwi i - tak, to prawda! -
nawet łez. Nie chciał o tym myśleć. Kiedy wreszcie zabrzmiał
ostatni dzwonek w tym, zdawałoby się, nie mającym końca dniu,
niemal pobiegł na parking przeznaczony dla uczniów i czym prędzej
wskoczył do Christine. Siedząc za kierownicą odetchnął głęboko,
obserwując, jak pierwsze tego popołudnia płatki śniegu tańcząc
i wirując opadają na lśniącą maskę. Wyciągnął z kieszeni kluczyk,
wepchnął go w stacyjkę i przekręcił. Silnik zamruczał
uspokajająco; Arnie wyjechał z parkingu słysząc, jak ubity śnieg
chrzęści i skrzypi pod oponami. Chyba już niedługo powinien
założyć zimowe gumy, ale na razie wyglądało na to, że Christine
nie będzie ich potrzebować. Trzymała się drogi najlepiej spośród
wszystkich samochodów, jakie kiedykolwiek prowadził. Sięgnął do
radia i nastawił WDIL. Sheb Wooley śpiewał "The Purple People
Eater". Na twarzy Arniego wreszcie pojawił się uśmiech.
Wystarczyło, żeby usiadł za kierownicą Christine, a wszystko od
razu zaczynało wyglądać lepiej. Jasne, że to okropna sprawa z
Buddym, Trelawneyem i tym małym zasrańcem z pierwszej klasy, i
nic dziwnego, że po ciężkich przeżyciach późnego lata i jesieni
w pierwszej chwili poczuł się odrobinę winny, ale przecież prawda
wyglądała w ten sposób, że był wtedy w Filadelfii. Nie mógł z tym
mieć absolutnie nic wspólnego. Jego przygnębienie wzięło się
stąd, że ostatnio w ogóle nie znajdował się w zbyt dobrym
nastroju. Dennis leżał w szpitalu, Leigh zachowywała się jak
idiotka - zupełnie jakby samochód miał ręce i osobiście wepchnął
jej do gardła ten kawałek hamburgera - a w dodatku właśnie
dzisiaj zrezygnował z uczestnictwa w zajęciach kółka szachowego.
Chyba najgorszy z tego wszystkiego był sposób, w jaki pan
Slawson, opiekun kółka, przyjął jego decyzję; nawet nie spróbował
przekonać go, żeby zmienił zdanie. Arnie naopowiadał mu bzdur o
tym, jak to niewiele czasu ma ostatnio dla siebie i że będzie
musiał ograniczyć zakres pozalekcyjnych obowiązków, a Slawson po
prostu skinął głową i powiedział: "W porządku, Arnie. Gdybyś
kiedyś zmienił zdanie, cały czas urzędujemy w sali numer
trzydzieści". Wpatrywał się przy tym w niego wyblakłymi
niebieskimi oczami, które za grubymi okularami wydawały się
wielkie jak jaja na twardo. Arnie nie był pewien, ale odniósł
wrażenie, iż spojrzenie nauczyciela było przesycone...
obrzydzeniem? Może i tak. Najbardziej jednak nie mógł sobie
darować tego, że Slawson nawet nie spróbował przekonać go, żeby
zmienił decyzję. A powinien, gdyż Arnie stanowił najmocniejszy
punkt kółka szachowego szkoły średniej w Libertyville i opiekun
doskonale zdawał sobie z tego sprawę. Gdyby podjął taką próbę,
być może Arnie zmieniłby zdanie. Szczerze mówiąc, ostatnio miał
nawet trochę więcej czasu, odkąd Christine była... była... Jaka?
...no, naprawiona. Gdyby pan Slawson powiedział coś w rodzaju:
"Hej, Arnie, nie bądź taki w gorącej wodzie kąpany, zastanówmy
się nad tym, przecież wiesz, że bardzo cię potrzebujemy...",
gdyby pan Slawson powiedział coś takiego, to wtedy, kto wie, może
rozważyłby jeszcze raz swoją decyzję. Ale nauczyciel tego nie
zrobił. Tylko: "Gdybyś zmienił zdanie, to cały czas urzędujemy
w sali numer trzydzieści", i bla-bla, i gadu-gadu, pieprzony
zasraniec, dokładnie taki sam, jak cała reszta. Przecież to nie
wina Arniego, że ich klub odpadł w półfinale turnieju. Przecież
on sam wygrał przedtem cztery partie i w finale wygrałby cztery
następne, gdyby miał szansę tam wystąpić. Rozłożyli ich ci dwaj
zasrańcy, Barry Qualson i Mike Hicks; obaj grali w szachy w taki
sposób, jakby uważali, że Ruy Lopex to jakiś nowy gatunek napoju
chłodzącego czy coś w tym guście. Zdarł papier i celofan z gumy
do żucia, wepchnął ją do ust, zwinął opakowanie w kulkę i
bezbłędnie wrzucił ją do małej torby na śmieci przymocowanej
poniżej popielniczki Christine. - Prosto w tyłek temu małemu
włóczędze! - mruknął i uśmiechnął się. Był to ostry, bezlitosny
uśmiech. Jego oczy przesuwały się niespokojnie w lewo i prawo,
spoglądając nieufnie na świat pełen szalonych kierowców, głupich
przechodniów i ogólnego skretynienia. Arnie krążył bez celu po
Libertyville, pozwalając swoim myślom swobodnie wędrować w lekko
paranoidalny i gorzko uspokajający sposób. Z głośnika sączył się
nieprzerwany strumień starych przebojów, przy czym dzisiaj były
to niemal wyłącznie nagrania instrumentalne: "Rebel Rouser",
"Wild Weekend", "Telstar", dziki "Teen Beat" Sandy'ego Nelsona
i "Rumble" Linca Wraya, najlepszy z nich wszystkich. Bolał go
kręgosłup, ale mniej niż zwykle. Przez chwilę sypał bardzo gęsty
śnieg, więc Arnie włączył reflektory, lecz zaraz potem rozjaśniło
się, wiatr odegnał chmury i na ziemię spłynęły chłodne promienie
dalekiego, zimowego, późnopopołudniowego słońca. Arnie nadal
krążył.
Kiedy wreszcie otrząsnął się z zamyślenia - które dotyczyło
Reppertona i doprowadziło go do konkluzji, że mimo wszystko Buddy
skończył dokładnie tak, jak na to zasługiwał - stwierdził z
przerażeniem, że jest już prawie za kwadrans szósta i zrobiło się
niemal zupełnie ciemno. Zbliżał się właśnie do pizzerii Gina.
Zatrzymał samochód przy krawężniku, wysiadł i chciał już przejść
na drugą stronę jezdni, kiedy uświadomił sobie, że zostawił
kluczyki w stacyjce. Cofnął się, wsadził głowę do wnętrza
samochodu... i nagle w jego nozdrza z całą siłą uderzył zapach,
o którym mówiła mu Leigh, a w którego istnienie nie chciał
uwierzyć. Był intensywny i wyraźny, jakby wydobył się z jakichś
zakamarków w chwili, kiedy Arnie wysiadł z samochodu - zgniły,
wilgotny zapach, od którego łzawią oczy i zaciska się gardło.
Gwałtownym ruchem wyszarpnął kluczyki ze stacyjki, wyprostował
się i spojrzał z przerażeniem na Christine. "Arnie, wyraźnie
czułam zapach... Wstrętny, zgniły zapach... Przecież wiesz, o
czym mówię." "Nie mam najmniejszego pojęcia. Zdawało ci się."
Skoro jej się tylko zdawało, to jemu także.
Nagle Arnie odwrócił się i popędził do pizzerii Gina tak szybko,
jakby sam diabeł deptał mu po piętach.

Zamówił pizzę, na którą wcale nie miał ochoty, rozmienił kilka
ćwierćdolarówek na dziesięciocentówki i wśliznął się do budki
telefonicznej stojącej tuż obok szafy grającej. Szafa grała jakiś
najnowszy przebój, który Arnie słyszał po raz pierwszy w życiu.
Najpierw zadzwonił do domu. Odebrał ojciec; Arnie nie pamiętał,
żeby Michael kiedykolwiek mówił takim bezbarwnym, obojętnym
głosem, i jego niepokój nasilił się jeszcze bardziej. Ojciec
przypominał pana Slawsona. To czwartkowe popołudnie i wieczór
zaczynały w coraz większym stopniu przypominać jakiś ponury
koszmar. Za szklanymi ścianami budki pojawiały się i znikały
nieznajome twarze, niczym puszczone wolno balony, na których ktoś
pośpiesznie naszkicował oczy, nosy i usta. Na przykład Bóg,
bawiąc się swoim nowym mazakiem. Zasrańcy - przemknęła mu
zagubiona myśl. Banda zasrańców. - Cześć, tato - powiedział
niepewnie. - Wiesz, wygląda na to, że... trochę się tu
zasiedziałem. Przepraszam. - W porządku - odparł Michael. Jego
głos brzmiał niczym brzęczenie komara i Arnie poczuł, jak
trzymający go za gardło niepokój przeradza się w najzwyklejszy
strach. - A gdzie właściwie jesteś? W garażu? - Nie, w pizzerii
Gina. Tato, dobrze się czujesz? Mówisz tak jakoś dziwnie... -
Czuję się znakomicie. Właśnie wyrzuciłem twój obiad do śmieci,
twoja matka znowu płacze w sypialni, a ty siedzisz sobie w
pizzerii. Czuję się rewelacyjnie. Mam nadzieję, że przyjemnie
spędzasz czas ze swoim samochodem? Arnie otworzył usta, ale nie
wydobył się z nich żaden dźwięk. - Tato - wykrztusił wreszcie -
to nie fair.
- Szczerze mówiąc, nie interesują mnie już zbytnio twoje poglądy
na temat, co jest fair, a co nie jest - odparł Michael
Cunningham. - Być może początkowo można było znaleźć jakieś
usprawiedliwienie dla twego zachowania, ale przez ostatni miesiąc
zamieniłeś się w kogoś, kogo zupełnie nie jestem w stanie
zrozumieć, a w dodatku przez cały czas dzieje się coś, czego nie
rozumiem jeszcze bardziej. Twoja matka również tego nie rozumie,
ale doskonale to wyczuwa, i w związku z tym bardzo cierpi. Wiem,
że częściowo obarcza winą samą siebie, ale nie przypuszczam, żeby
dzięki temu było jej lżej. - Tato, ja po prostu straciłem
poczucie czasu! - wykrzyknął Arnie. - Nie rób z tego takiego
wielkiego problemu! - Jeździłeś samochodem?
- Tak, ale...
- Zauważyłem, że wtedy zdarza ci się to najczęściej. Wrócisz na
noc do domu? - Tak, już niedługo. - Oblizał wargi. - Tylko wpadnę
na chwilę do garażu. Will prosił mnie, żebym dowiedział się w
Filadelfii o kilka spraw, więc... - Wybacz mi, ale to także
niespecjalnie mnie interesuje - przerwał mu Michael uprzejmym,
mrożąco obojętnym tonem. - Aha... - bąknął Arnie. Był wręcz
przerażony, niewiele brakowało, żeby zaczął trząść się na całym
ciele. - Arnie?
- Słucham?... - szepnął.
- Arnie, co się właściwie dzieje?
- Nie wiem, o czym mówisz.
- Proszę cię. Ten detektyw przyszedł do mnie do biura. Rozmawiał
też z Reginą. Bardzo ją przestraszył. Nie wydaje mi się, żeby
zrobił to celowo, ale... - O co chodziło tym razem? - zapytał
gwałtownie Arnie. - O tego skurwysyna, tak? Ja... - Co "ty"?
- Nic. - Przełknął coś, co smakowało jak kłąb kurzu. - O co mu
chodziło? - O Reppertona - odparł ojciec. - O Reppertona i
tamtych dwóch chłopców. A ty myślałeś, że o co? O geopolityczną
sytuację w Brazylii? - Buddy Repperton miał wypadek - powiedział
Arnie. - Na litość boską, dlaczego ten typek musiał rozmawiać z
tobą i z mamą o zwykłym wypadku? - Nie wiem. - Michael umilkł na
chwilę. - A ty?
- Skąd niby mam wiedzieć?! - wrzasnął Arnie. - Przecież byłem w
Filadelfii, więc skąd miałbym coś wiedzieć? Grałem w szachy, a
nie... nie w coś innego - dokończył niezręcznie. - Pytam jeszcze
raz - powiedział Michael Cunningham. - Czy coś się dzieje, Arnie?
Pomyślał o zapachu, o wstrętnym zapachu zgnilizny. O Leigh
krztuszącej się, trzymającej rękami za gardło, siniejącej na
twarzy. Próbował klepać ją po plecach, bo to właśnie robi się
wtedy, kiedy ktoś zakrztusi się jedzeniem, nie zastosował zabiegu
Heimlicha, bo nie został jeszcze wynaleziony, a poza tym przecież
to właśnie tak miało się skończyć, tyle tylko, że nie w
samochodzie, lecz na poboczu drogi... w jego ramionach... Zamknął
oczy, bo świat zaczął kołysać się i krążyć wokół niego w
zawrotnym tempie. - Arnie?
- Nic się nie dzieje - wycedził przez zaciśnięte zęby, nie
otwierając oczu. - Tylko tyle, że masa ludzi nie może mi darować,
że wreszcie mam coś tylko dla siebie. Coś, na co sam
zapracowałem. - W porządku - powiedział Michael obojętnym głosem,
tak bardzo przypominającym głos pana Slawsona. - Gdybyś jednak
chciał o tym pogadać, jestem do twojej dyspozycji. Zawsze byłem,
choć na pewno nie dawałem ci tego do zrozumienia tak wyraźnie,
jak powinienem. Nie zapomnij pocałować matki, kiedy wrócisz
wieczorem do domu. - Jasne. Posłuchaj, Mi...
Klik.
Stał w budce telefonicznej, wsłuchując się z głupią miną w ciszę
w słuchawce. Ojciec rozłączył się. Nie było nawet sygnału, bo
przecież dzwonił z głupiego, pieprzonego automatu. Sięgnął do
kieszeni, wyciągnął wszystkie drobne i rozłożył je na metalowej
półeczce. Wziął w dwa palce dziesięciocentówkę, o mało jej nie
wypuścił, lecz jakoś udało mu się wsunąć ją w otwór. Było mu
niedobrze i czuł się tak, jakby miał gorączkę. Wykręcił z pamięci
numer Leigh.
Odebrała pani Cabot i natychmiast poznała go po głosie. Jej
ciepły, uprzejmy, wręcz powabny głos natychmiast stwardniał i
ostygł. Ten ton świadczył o tym, że niedawno dała Arniemu
ostatnią szansę, lecz on całkowicie ją zaprzepaścił. - Leigh nie
chce z tobą rozmawiać ani nie chce cię więcej widzieć -
poinformowała go. - Pani Cabot, błagam, gdyby zechciała pani
chociaż...
- Myślę, że zrobiłeś już dosyć złego - przerwała mu. - Tamtego
wieczoru przybiegła do domu z płaczem i wciąż jeszcze popłakuje
po kątach. Przeżyła wtedy z tobą coś okropnego, a ja tylko modlę
się, żeby to nie było to, o czym myślę. Arnie poczuł, że wzbiera
w nim histeryczny śmiech. Niewiele brakowało, żeby Leigh udławiła
się hamburgerem, a tymczasem jej matka boi się, że on próbował
zgwałcić jej córkę! - Pani Cabot, ja muszę z nią porozmawiać.
- Przykro mi, ale to niemożliwe.
Usiłował coś wymyślić, coś, co pozwoliłoby mu pokonać opór tego
nieugiętego smoka. Czuł się trochę jak domokrążca starający się
dotrzeć do pani domu. Język stanął mu kołkiem w ustach. Byłby
bardzo marnym domokrążcą. Za chwilę rozlegnie się kolejne głośne
klik, a potem niezmącona cisza. Jednak właśnie wtedy usłyszał,
że słuchawka przechodzi z rąk do rąk. Pani Cabot zaprotestowała
głośno, a Leigh odpowiedziała jej coś, czego nie zrozumiał. - To
ty, Arnie? - zapytała.
- Tak, to ja. Chciałem ci tylko powiedzieć, że strasznie mi
przykro z powodu... - Wiem. Wiem, że ci przykro, i przyjmuję
twoje przeprosiny. Ale mimo to nie spotkam... nie mogę się z tobą
spotkać. Chyba że wszystko się zmieni. - Poproś o coś
łatwiejszego... - szepnął.
- Arnie, to wszystko, co mogę... Mamo, zostaw mnie w spokoju! -
powiedziała znacznie ostrzejszym tonem, odsunąwszy słuchawkę.
Matka odparła coś niewyraźnie, nastąpiła chwila ciszy, a potem
znowu rozległ się stłumiony głos Leigh. - To wszystko, co mogę
ci teraz powiedzieć. Wiem, że to brzmi zupełnie niewiarygodnie,
ale nadal uważam, że tamtego wieczoru twój samochód usiłował mnie
zabić. Nie mam pojęcia, jak to możliwe, ale im dłużej nad tym
myślę, tym bardziej wydaje mi się, że tak było naprawdę. Wiem,
że tak było! On cię opętał, prawda? - Leigh, wybacz mi, ale
gadasz pieprzone bzdury! Przecież to tylko samochód! Mam ci
przeliterować? S-A-M-O-C-H-Ó-D. Nie ma w nim nic... - Tak... -
szepnęła, balansując na krawędzi płaczu. - On cię opętał, ona cię
opętała i wątpię, czy ktokolwiek potrafi cię uwolnić. Tylko ty
sam mógłbyś to zrobić. Nagle poczuł pulsujący ból w krzyżu,
promieniujący we wszystkie strony, odzywający się dokuczliwym
echem nawet w głowie. - Czy nie tak właśnie wygląda prawda,
Arnie?
Nie odpowiedział. Nie mógł odpowiedzieć.
- Pozbądź się go. Błagam cię. Przeczytałam w dzisiejszej gazecie
o tym Reppertonie i... - A co to ma z nami wspólnego? -
zaskrzeczał Arnie. - Przecież to był wypadek! - Nie wiem, co to
było. Może po prostu nie chcę wiedzieć. Poza tym ja już nie
martwię się o nas, tylko o ciebie, Arnie. Boję się o ciebie.
Powinieneś... nie, musisz się go pozbyć. - Powiedz mi, że mnie
nie zostawisz, dobrze? - szepnął.
Teraz już chyba płakała. Prawie na pewno.
- Obiecaj mi to, Arnie. Musisz mi obiecać i musisz to zrobić.
Potem... potem zobaczymy. Obiecaj mi, że pozbędziesz się tego
samochodu. To wszystko, o co cię proszę. Przymknął powieki i
ujrzał Leigh wracającą ze szkoły do domu. Za najbliższą
przecznicą, przy krawężniku, stała Christine z silnikiem
pracującym na wolnych obrotach. Czekała na nią. Otworzył
raptownie oczy, jakby w ciemnym pokoju dostrzegł nagle dobrego
przyjaciela. - Nie mogę tego zrobić - powiedział.
- W takim razie chyba nie mamy o czym rozmawiać, prawda?
- Wcale nie! Oczywiście, że...
- Nie, Arnie. Dobranoc. Zobaczymy się w szkole.
- Leigh, zaczekaj!
Klik. I martwa cisza.
Opanowała go szaleńcza wściekłość. Niewiele brakowało, żeby
chwycił za sznur i zaczął wywijać słuchawką nad głową,
roztrzaskując szyby w kabinie telefonicznej, która stała się dla
niego komnatą tortur. Wszyscy go opuścili, jak szczury uciekające
z tonącego statku. "Zanim ktokolwiek ci pomoże, musisz chcieć sam
sobie pomóc". Głupie pieprzenie! Byli niczym szczury zmykające
z tonącego statku. Wszyscy począwszy od tego zasrańca Slawsona
z jego grubymi szkłami i gałami przypominającymi jajka na twardo
skończywszy na ojcu pantoflarzu powinien dać brzytwę tej głupiej
cipie z którą się ożenił i kazać jej żeby mu ucięła zaniósłby to
potem jakiejś dziwce siedzącej w oknie z nogą założoną na nogę
pewnie miała wtedy okres i dlatego zakrztusiła się tym cholernym
hamburgerem ci wszyscy zasrańcy rozbijający się eleganckimi
samochodami i grający w golfa ci przeklęci oficerowie już ja bym
z nimi zagrał wiedziałbym gdzie ci to wsadzić maleńka założę się
że masz dupcię jak stąd wyjdę już nikt nie będzie mi mówił co mam
robić wszystko będzie tak ja chcę ja chcę ja chcę ja chcę ja
CHCĘ... Arnie oprzytomniał raptownie, przerażony i oszołomiony,
łapiąc powietrze szeroko otwartymi ustami. Co mu się stało? Przez
chwilę miał wrażenie, że jest kimś innym, kto żywi głęboką
nienawiść do wszystkich ludzi... Nie "kimś". To był LeBay.
Nie! To nieprawda!
Głos Leigh: "Czy nie o to właśnie chodzi, Arnie?"
Nagle w jego zmęczonym, zdezorientowanym umyśle pojawiło się coś
w rodzaju wizji. Usłyszał głos kapłana: "Arnoldzie, czy bierzesz
sobie za żonę tę oto..." Ale to nie był kościół, lecz parking
wypełniony używanymi samochodami, ozdobiony flagami i
proporczykami powiewającymi na wietrze. Dookoła ustawiono
plastikowe składane krzesełka. Arnie zorientował się, że to
parking Willa Darnella; sam Will stał przy nim jako jego świadek.
Koło Arniego nie było jednak żadnej dziewczyny, tylko Christine,
lśniąca w promieniach wiosennego słońca. Głos ojca: "Czy coś się
dzieje, Arnie?"
Głos kapłana: "Kto oddaje tę kobietę temu mężczyźnie?"
Z jednego z plastikowych krzesełek, niczym statek widmo
wyłaniający się z odmętów Hadesu, podniósł się uśmiechnięty
Roland D. LeBay. W tej samej chwili Arnie po raz pierwszy
zobaczył, kto siedzi wokół niego: Buddy Repperton, Richie
Trelawney, Moochie Welch. Ciało Richiego było czarne i zwęglone,
większość włosów wypalona. Z ust Buddy'ego Reppertona ciekła
krew, tworząc na koszuli wstrętną, lepką plamę. Jednak najgorzej
ze wszystkich wyglądał Moochie Welch, rozpruty jak torba z
brudnymi rzeczami. Uśmiechali się. Wszyscy się uśmiechali. "Ja" -
 wyskrzeczał Roland D. LeBay. Z cuchnącej jamy jego ust wysunął
się język pokryty grobową pleśnią. "Ja mu ją daję. Jest tylko
jego. Ta dziwka nie ma sobie równych... i należy wyłącznie do
niego".

Arnie uświadomił sobie, że jęczy głośno, przyciskając do piersi
słuchawkę. Z najwyższym wysiłkiem otrząsnął się z zamroczenia -
z wizji, z czegokolwiek, czym to było - i wziął się w garść. Tym
razem, kiedy sięgnął po drobne rozłożone na półeczce, rozsypał
połowę na podłodze. Wepchnął dziesięciocentówkę do otworu i
zaczął pośpiesznie kartkować książkę telefoniczną, aż wreszcie
znalazł numer szpitala. Dennis. Dennis tam będzie, jak zawsze.
Dennis nigdy go nie opuści. Dennis mu pomoże. - Poproszę z
pokojem dwieście czterdzieści - powiedział, kiedy zgłosiła się
telefonistka. Rozległ się jeden sygnał, drugi... kolejny... Arnie
chciał już odłożyć słuchawkę, kiedy odezwał się energiczny
kobiecy głos. - Tu drugie piętro, skrzydło C. Z kim chciał pan
rozmawiać? - Z Dennisem Guilderem.
- Pan Guilder jest w tej chwili na oddziale rehabilitacji -
poinformował go głos. - Powinien wrócić około ósmej. Arnie chciał
już powiedzieć kobiecie, że to coś ważnego - bardzo ważnego -
lecz nagle ogarnęło go pragnienie natychmiastowego wyrwania się
z ciasnej kabiny. Klaustrofobia gniotła mu pierś niczym potężna
dłoń jakiegoś olbrzyma. Czuł kwaśno-gorzki zapach własnego potu.
- Halo?
- Dziękuję, zadzwonię później - wykrztusił Arnie, po czym szybko
odwiesił słuchawkę i dosłownie wypadł z kabiny, zostawiając
drobne rozrzucone na półce i podłodze. Kilka osób odwróciło się
i spojrzało na niego z umiarkowanym zainteresowaniem, by zaraz
znowu zająć się jedzeniem. - Pańska pizza - poinformował go
obsługujący.
Arnie zerknął na zegar i stwierdził, że spędził w budce prawie
dwadzieścia minut. Twarz miał mokrą od potu, a pod pachami
wilgotne plamy. Drżały mu nogi - wydawało mu się, że zaraz ugną
się pod nim i runie jak długi na podłogę. - Nic panu nie jest? -
 zapytał obsługujący. - Strasznie pan zbladłeś. - Wszystko w
porządku - odparł Arnie. Teraz z kolei miał wrażenie, że za
chwilę zwymiotuje. Złapał pizzę zapakowaną w białe pudełeczko z
nadrukiem PIZZERIA GINA i uciekł w mroźną, rześką ciemność nocy.
Wiatr przegonił resztki chmur i na niebie niczym drobne diamenty
lśniły niezliczone gwiazdy. Przez jakiś czas stał na chodniku z
głową uniesioną do góry, a potem spojrzał na Christine, czekającą
wiernie po drugiej stronie ulicy. Ona nigdy nie kłóci się ani nie
narzeka - pomyślał. Nigdy niczego nie żąda. Możesz wsiąść do
niej, kiedy zechcesz, i odpocząć na miękkim fotelu. Ona nigdy
niczego nie odmówi. Ona... ona... Ona go kocha.
Tak. Czuł, że to prawda. Tak samo, jak czasem czuł, że LeBay nie
sprzedałby jej nikomu innemu ani za dwieście pięćdziesiąt, ani
za dwa tysiące dolarów. Stała przed jego domem czekając na
właściwego nabywcę. Na kogoś, kto... Na kogoś, kto kochałby ją
dla niej samej - szepnął ten sam wewnętrzny głos. Tak. To było
właśnie to. Dokładnie to.
Stał nieruchomo zapomniawszy o trzymanej w dłoniach pizzy. Z
poplamionego pudełka unosiły się kłęby pary. Patrząc na Christine
doznawał mnóstwa sprzecznych uczuć, wirujących w jego duszy jak
potwornych rozmiarów cyklon, przestawiający i zmieniający
wszystko, czego wcześniej po prostu nie zniszczył. Kochał ją i
nienawidził, bał się i uwielbiał, potrzebował jej i musiał od
niej uciec, ona należała do niego, a on do niej... (ogłaszam was
mężem i żoną. Bądźcie ze sobą zawsze, dopóki was śmierć nie
rozłączy) Ale najgorsza ze wszystkiego była przerażająca,
obezwładniająca świadomość, że... że... (w jaki sposób
naciągnąłeś sobie wtedy grzbiet, Arnie? zaraz po tym, jak
Repperton - świętej pamięci Clarence ,,Buddy" Repperton - wraz
z kumplami zamienili ją w kupę złomu? w jaki sposób naciągnąłeś
sobie grzbiet tak bardzo, że teraz musisz nosić ten przeklęty pas
ortopedyczny? w jaki sposób naciągnąłeś sobie grzbiet?) W jego
umyśle zaczęła kiełkować odpowiedź na to pytanie i Arnie popędził
do Christine, żeby do niej dotrzeć i wsiąść, zanim wszystko
stanie się dla niego jasne i zanim oszaleje do końca. Biegł do
Christine, ścigając się ze swymi splątanymi uczuciami i okropnym,
zbliżającym się wielkimi krokami zrozumieniem. Pędził do niej tak
jak narkoman pędzi po igłę i strzykawkę, kiedy głód trzęsie nim
już tak bardzo, że nie jest w stanie myśleć o niczym innym;
pędził tak jak skazani na zagładę pędzą ku swemu przeznaczeniu;
pędził jak oblubieniec śpieszący do oblubienicy. Biegł do niej,
ponieważ we wnętrzu Christine nic nie miało znaczenia: matka,
ojciec, Leigh, Dennis, to co zrobił ze swoim grzbietem tego
wieczoru, kiedy już wszyscy poszli do domów, po tym jak ściągnął
swego prawie całkowicie zniszczonego plymoutha do Garażu
Darnella. Kiedy został z nią sam, wrzucił luz i pchał ją tak
długo, aż wreszcie zaczęła się toczyć na sflaczałych oponach,
pchał ją, aż wyjechała za drzwi i usłyszał listopadowy wiatr
świszczący między stosami wraków o wytłuczonych szybach i
podziurawionych zbiornikach paliwa, pchał ją tak długo, aż pot
ściekał z niego strumieniami, serce waliło jak koniowi po
skończonej gonitwie, a kręgosłup błagał o litość; pchał ją,
pracując ciałem jak w akcie jakiegoś diabelskiego spółkowania;
pchał ją, a licznik mil obracał się powoli do tyłu; dwadzieścia
metrów za drzwiami garażu poczuł ból w grzbiecie, lecz mimo to
pchał dalej ze zdwojoną siłą, potem ból nasilił się, lecz on
pchał dalej, pokonując opór dwutonowej masy i sflaczałych opon,
ze zdrętwiałymi ramionami i wrzeszczącym przeraźliwie
kręgosłupem. A potem... Dopadł Christine i wskoczył do środka,
dysząc głośno i drżąc na całym ciele. Pizza upadła na podłogę.
Podniósł ją i położył na siedzeniu, czując spokój spływający na
niego jak kojący balsam. Dotknął kierownicy, przesunął po niej
dłonią, rozkoszując się cudowną krzywizną. Zdjął rękawiczkę i
sięgnął do kieszeni po kluczyki. Po kluczyki LeBaya. Wciąż
jeszcze pamiętał, co się wydarzyło tamtej nocy, ale teraz, kiedy
znowu siedział za kierownicą Christine, wcale nie wydawało mu się
to przerażające, a raczej wręcz cudowne. Bo to był cud. Pamiętał,
że nagle pchanie stało się znacznie łatwiejsze, kiedy opony w
magiczny sposób napełniły się powietrzem. Potłuczone szkło
zaczęło odradzać się z powietrza, dźwięcząc i brzęcząc jak
niezliczone małe dzwoneczki. Wgniecenia w karoserii prostowały
się jedno po drugim. Pchał ją tak długo, aż wreszcie mogła jechać
o własnych siłach, po czym krążył nią między stosami
pordzewiałych wraków dopóty, dopóki nie zniknęły wszystkie
zniszczenia i Christine znowu stała się piękna i lśniąca. Co
mogło być w tym przerażającego?
- Nic - odpowiedział czyjś głos.
Arnie obejrzał się. Na miejscu pasażera siedział Roland D. LeBay
ubrany w czarny dwurzędowy garnitur, białą koszulę i niebieski
krawat. Na klapie marynarki pobrzękiwały medale - Arnie domyślił
się, że starzec został pochowany właśnie w tym stroju. Tyle
tylko, że LeBay wyglądał teraz na znacznie młodszego i
silniejszego. Na człowieka, z którym trzeba się liczyć. - Zapal
ją - powiedział. - Włącz ogrzewanie i pojedźmy gdzieś sobie. -
Dobra - odparł Arnie i przekręcił kluczyk. Christine ruszyła
płynnie z miejsca, skrzypiąc oponami po ubitym śniegu. Tamtej
nocy pchał ją tak długo, aż zostały naprawione niemal wszystkie
zniszczenia. Nie, nie naprawione - zanegowane. To słowo dobrze
oddawało sens tego, co się wtedy stało. A potem postawił ją w
boksie numer dwadzieścia, by własnoręcznie dokończyć to, co
jeszcze zostało do zrobienia. - Posłuchajmy muzyki - powiedział
głos obok niego.
Arnie włączył radio. Dion śpiewał "Donna the Prima Donna". -
Będziesz jadł tę pizzę czy nie? - Głos jakby trochę się zmienił.
- Jasne. Chcesz trochę?
Kpiąco:
- Nigdy nie odmawiam, jak mnie częstują.
Arnie otworzył jedną ręką pudełko i oderwał kawałek.
- Proszę, poczę...
Wybałuszył oczy. Kawałek pizzy zaczął trząść mu się w dłoni,
długie włókna żółtego sera rozchwiały się na boki jak nici
zerwanej przez wiatr pajęczyny. Obok niego nie siedział już
LeBay.
To był on.
Mniej więcej pięćdziesięcioletni Arnie Cunningham, nie tak stary
jak LeBay wówczas, gdy po raz pierwszy zobaczyli go z Dennisem
tego sierpniowego dnia, na pewno nie tak stary, ale zmierzający
w tym samym kierunku, mili sąsiedzi i przyjaciele, dokładnie w
tym samym kierunku. Jego starsze "ja" miało na sobie zżółkłą
koszulkę i brudne, wymazane smarem dżinsy. Rogowa oprawka
okularów była pęknięta z boku i oklejona plastrem, włosy krótko
obcięte i wyraźnie przerzedzone, nabiegłe krwią oczy rzucały
mętne spojrzenie. Usta wykrzywił grymas pojawiający się zwykle
po wielu latach gorzkiej samotności. Dlatego że to - ta rzecz,
zjawa, czy jak to nazwać - było samotne. Wiedział o tym. Zupełnie
samotne, jeśli nie liczyć Christine. Podobieństwo było tak
wielkie, że ta podstarzała wersja Arniego mogła uchodzić za syna
Rolanda D. LeBaya. - Jedziesz, czy będziesz tak siedział i gapił
się na mnie? - zapytało zjawisko, po czym nagle zaczęło się
starzeć w oszałamiającym tempie. Włosy posiwiały, koszulka
pomarszczyła się i przetarła, kryjące się pod nią ciało zwiędło
i wyschło. Twarz przeorały głębokie krechy zmarszczek, wsiąkając
w skórę niczym strużki kwasu. Oczy pożółkły i zapadły się
głęboko, i tylko nos wysunął się do przodu. Teraz była to twarz
jakiegoś wiekowego sępa, ale nadal jego, o tak, bez wątpienia
jego. - Grasz w zielone? - zaskrzeczał ten siedemdziesięcio...
nie, co najmniej osiemdziesięcioparoletni Arnie Cunningham,
podczas gdy jego ciało w dalszym ciągu schło, żółkło i rozkładało
się na czerwonym fotelu Christine. - Grasz w zielone? Grasz w
zielone? Grasz w... - Głos stawał się coraz wyższy, aż wreszcie
zamienił się w zidiociały pisk. Skóra pokryła się liszajami i
wrzodami, oczy zaszły mlecznobiałą kataraktą. Ciało gniło,
wydzielając ten sam ohydny zapach, który wcześniej czuła Leigh,
ale teraz był znacznie trudniejszy do zniesienia, bardziej
intensywny, wstrętny, chwytający za gardło odór rozkładu, smród
jego własnej śmierci. Arnie zaczął jęczeć, w radiu Little Richard
śpiewał "Tutti Frutti", włosy trupa zaczęły wypadać całymi
kłakami, obojczyki przebiły naciągniętą, wyschniętą skórę i
wystawały jak groteskowe białe ołówki. Wargi upiora niemal
zniknęły, odsłaniając ocalałe zęby, chwiejące się we wszystkie
strony na podobieństwo starych nagrobków. To był on, to był jego
trup... a mimo to żył. Tak jak Christine. - Grasz w zielone? -
zapiszczał. - Grasz w zielone?
Arnie zaczął krzyczeć.


39. JUNKINS RAZ JESZCZE

Zderzaki waliły raz za razem w słupki,
Faceci w wozie pobledli jak duchy.
Zwolnij, rzekł jeden, dość mam tej podpuchy,
Linie na jezdni migają jak kropki.

Charlie Ryan

Mniej więcej godzinę później Arnie wjechał do Garażu Darnella.
Jego współpasażer - o ile w ogóle był ktoś taki - już dawno
zniknął, a z nim ohydny zapach. Bez wątpienia to także stanowiło
jedynie złudzenie. Jeżeli zbyt długo przebywasz w towarzystwie
zasrańców, pomyślał Arnie, w końcu wszystko zacznie ci śmierdzieć
gównem. Od razu poczuł się raźniej. Will siedział przy biurku w
swoim przeszklonym biurze zajadając wielkiego sandwicza. Podniósł
ociekającą sosem dłoń, ale nie wyszedł. Arnie zatrąbił krótko i
zaparkował na swoim zwykłym miejscu. To wszystko był jakiś sen.
Po prostu głupi, zwariowany sen. Telefon do domu, telefon do
Leigh i telefon do Dennisa - a właściwie rozmowa z pielęgniarką,
która powiedziała mu, że Dennis jest na oddziale rehabilitacji -
 trzy razy wyciągał rękę i trzy razy jego wyciągnięta ręka
została odtrącona. Że zdziwaczał? Każdy by zdziwaczał po tym
wszystkim, przez co musiał przejść począwszy od minionego
sierpnia. Poza tym punkt widzenia zależy od punktu siedzenia,
prawda? Przez całe dotychczasowe życie wydawał się kimś innym,
teraz zaś wyzwalał się ze skorupy, stając się zwyczajnym
człowiekiem o normalnych, codziennych troskach. Nic dziwnego, że
ludzie przyjmowali to z nieufnością, bo zawsze kiedy ktoś się
zmienia (wszystko jedno, na lepsze czy gorsze)
inni przyglądają mu się z niechętną rezerwą, gdyż rozwala im to
dotychczasową perspektywę. Leigh rozmawiała z nim w taki sposób,
jakby uważała, że oszalał, a to przecież kompletna bzdura. Jasne,
że ostatnio żył w dużym napięciu emocjonalnym, ale napięcie
emocjonalne stanowi nieodłączny składnik życia. Jeżeli
Zadartonosa Panna Ślicznotka Leigh Cabot uważa inaczej, znaczy
to, że dobrowolnie nadstawia tyłka, żeby zostać zerżnięta przez
największego mistrza wśród gwałcicieli - Życie. Mimo to pragnął
jej; nawet teraz myśląc o niej czuł, jak ogromne, umykające
wszelkim określeniom pożądanie przeszywa go niczym lodowaty
wiatr, sprawiając, że zacisnął kurczowo dłonie na kierownicy
Christine. Nawet nie mógł go nazwać, gdyż było zbyt wielkie, zbyt
elementarne. Stanowiło siłę samo w sobie. Mimo to czuł się bardzo
dobrze. Miał wrażenie, jakby... przekroczył ostatni most czy coś
w tym rodzaju. Kiedy oprzytomniał, siedział w samochodzie
pośrodku wąskiej drogi dojazdowej dość daleko za ostatnim wielkim
parkingiem usytuowanym na obrzeżu Monroeville Mall - co
oznaczało, że pokonał mniej więcej połowę trasy do Kalifornii.
Wysiadłszy z wozu spostrzegł wielką dziurę wybitą w ciągnącej się
dokoła parkingu śnieżnej ścianie, a także sporo śniegu
rozsypanego na masce Christine. Widocznie stracił panowanie nad
samochodem, wpadł w poślizg na parkingu (który, mimo nasilenia
przedświątecznych zakupów, szczęśliwym zbiegiem okoliczności był
prawie pusty) i przejechał na wylot przez pryzmę śniegu. Miał
szczęście, że nie spowodował żadnego wypadku. Cholerne szczęście.
Siedział przez jakiś czas słuchając radia i spoglądając przez
szybę na wiszący w górze księżyc. Bobby Helms zaśpiewał "Jingle
Bell Rock", "najbardziej odpowiednią piosenkę na tę porę roku",
jak stwierdził zapowiadający, i Arnie uśmiechnął się lekko,
czując się odrobinę lepiej. Nie bardzo mógł sobie przypomnieć,
co właściwie widział (albo co wydawało mu się, że widział), i
wcale tego nie żałował. Cokolwiek to było, zdarzyło mu się po raz
pierwszy i ostatni. Był tego zupełnie pewien. Zasrańcy
doprowadzili do tego, że zaczął mieć halucynacje. Pewnie byliby
zachwyceni, gdyby się o tym dowiedzieli, ale on nie zamierzał dać
im tej satysfakcji. Teraz wszystko będzie lepiej.  Postara się
uzdrowić atmosferę w domu - właściwie mógłby zacząć już dzisiaj,
oglądając telewizję z rodzicami jak za starych dobrych czasów.
Odzyska Leigh. Skoro nie lubi jego samochodu, wszystko jedno
dlaczego - trudno. Może kupi niedługo inny wóz i powie jej, że
sprzedał Christine, a tymczasem plymouth będzie stał bezpiecznie
tutaj, w Garażu Darnella. Skoro Leigh nie będzie o tym wiedziała,
na pewno nie sprawi jej to przykrości. Pozostał jeszcze Will.
Wyjazd w najbliższy weekend będzie ostatnią rzeczą, jaką zrobi
dla Darnella. Czuł, że i tak posunął się już stanowczo za daleko.
Niech sobie Will myśli, że stchórzył, jeżeli sprawi mu to
przyjemność. Było wysoce wątpliwe, czy władze uniwersyteckie
potraktowałyby przychylnie adnotację na jego podaniu o przyjęcie
na studia, z której wynikałoby, że został przyłapany na przemycie
alkoholu i narkotyków. Roześmiał się cicho. Naprawdę czuł się
znacznie lepiej. Jak oczyszczony. W drodze do garażu zjadł całą
pizzę, choć zdążyła już zupełnie wystygnąć. Był potwornie głodny.
Zdziwiło go trochę, że jeden kawałek zniknął w tajemniczy sposób
- szczerze mówiąc, napełniło go to nawet niepokojem - ale zaraz
przestał o tym myśleć. Pewnie zjadł go w tym okresie, którego
teraz nie mógł sobie przypomnieć, albo wyrzucił za okno. To by
była dopiero heca! Nie smakuje mi ta pizza, więc wio, za okno!
Roześmiał się ponownie, tym razem znacznie pewniej niż
poprzednio. Wysiadł z samochodu, trzasnął drzwiami i ruszył w
kierunku biura Willa, aby dowiedzieć się, co ten przygotował dla
niego na wieczór. Nagle przypomniał sobie, że jutro jest ostatni
dzień lekcji przed feriami świątecznymi, i radośnie przyśpieszył
kroku. W tej samej chwili otworzyły się małe drzwi w ścianie
garażu, sąsiadujące z dużymi, przez które wjeżdżały samochody,
i wszedł przez nie jakiś mężczyzna. Junkins. Znowu.
Spostrzegłszy, że Arnie patrzy na niego, podniósł rękę.
- Jak się masz, Arnie.
Arnie zerknął na Willa; siedzący za szybą Darnell wzruszył
ramionami i skoncentrował się na swoim sandwiczu. - Dobry
wieczór. Czym mogę panu służyć?
- Szczerze mówiąc, nie wiem - odparł Junkins. Uśmiechnął się, ale
jego badawczy wzrok ominął Arniego i spoczął na Christine,
przesuwając się po niej i szukając śladów uszkodzeń. - A
chciałbyś coś dla mnie zrobić? - Jak jasna cholera - warknął
Arnie. Stopniowo ogarniał go gniew. Rudy Junkins wciąż uśmiechał
się, nie zrażony.
- Przejeżdżałem tędy, więc pomyślałem sobie, że wpadnę na chwilę.
Jak ci się wiedzie? Wyciągnął rękę, lecz Arnie tylko na nią
spojrzał. Zupełnie nie przejęty Junkins opuścił ją, podszedł do
Christine i zaczął się jej dokładnie przyglądać. Arnie obserwował
go z mocno zaciśniętymi, zbielałymi wargami. Za każdym razem,
kiedy detektyw dotykał czerwono-białej karoserii, do głowy
uderzała mu kolejna fala gniewu. - Może wykupi pan sobie
abonament albo coś w tym rodzaju - zaproponował. - Tak jak na
mecze koszykówki. Junkins odwrócił się i spojrzał na niego
pytająco.
- Zresztą nieważne - mruknął Arnie.
Junkins nadal mierzył go spojrzeniem.
- Nie uważasz, że to cholernie dziwna historia z Reppertonem i
jego kumplami? - zapytał. Pieprzę to - pomyślał Arnie. Nie mam
zamiaru zawracać sobie głowy tym zasrańcem. - Byłem wtedy w
Filadelfii - powiedział na głos. - Na turnieju szachowym. - Wiem
o tym.
- Boże! Pan naprawdę mnie sprawdza!
Junkins podszedł powoli do Arniego. Już się nie uśmiechał. - Tak,
to prawda. Sprawdzam cię. Trzej chłopcy, którzy
najprawdopodobniej brali udział w zniszczeniu twojego samochodu,
nie żyją, podobnie jak czwarty, który w ten wtorek znalazł się
z nimi zapewne zupełnie przypadkowo. To bardzo niezwykły zbieg
okoliczności. Jeżeli o mnie chodzi, to stanowczo zbyt niezwykły.
Pewnie, że cię sprawdzam. A czego się spodziewałeś? Arnie był tak
zaskoczony, że na chwilę zapomniał o swoim gniewie. - Myślałem,
że to wypadek... - bąknął niepewnie. - Że upili się, wypadli z
szosy i... - Brał w tym udział jeszcze jeden samochód.
- Skąd pan o tym wie?
- Przede wszystkim ze śladów na śniegu. Niestety wiatr zatarł je
tak bardzo, że nie mogliśmy zrobić porządnej fotografii, ale na
rozbitym szlabanie przy wjeździe do parku znaleźliśmy ślady
czerwonego lakieru. Camaro Buddy'ego nie było czerwone, tylko
niebieskie. - Zmierzył Arniego świdrującym spojrzeniem. - Ślady
czerwonego lakieru znaleźliśmy też na ciele Moochiego Welcha.
Były tam wbite. Wbite, Arnie, rozumiesz, co to znaczy? Czy wiesz,
z jaką prędkością samochód musi uderzyć w człowieka, żeby
odpryski lakieru wbiły się w jego ciało? - Powinien pan wyjść na
ulicę i zacząć liczyć czerwone samochody - odparł Arnie lodowatym
tonem. - Zanim doszedłby pan do Basin Drive, miałby ich pan już
co najmniej dwadzieścia. - Pewnie, że tak - zgodził się detektyw.
- Tyle tylko, że posłaliśmy te odpryski do laboratorium FBI w
Waszyngtonie, gdzie mają próbki wszystkich rodzajów i odcieni
lakieru, jakich używa się w tym kraju. Dzisiaj przysłali nam
odpowiedź. Domyślasz się, jak brzmiała? A może chcesz zgadnąć?
Arniemu serce waliło jak młotem. W skroniach czuł nieznośne
pulsowanie. - Skoro pan tu jest, domyślam się, że ten lakier to
była "jesienna czerwień". Kolor Christine. - Brawo, wygrał pan
pięć dolarów. Czy gra pan dalej?
Junkins zapalił papierosa i spojrzał na Arniego przez zasłonę z
dymu. Przestał udawać dobry nastrój; jego wzrok był ciężki jak
głaz. Arnie uniósł ręce w przesadnym geście rezygnacji. -
"Jesienna czerwień", świetnie. Christine została polakierowana
na zamówienie klienta, ale ten sam kolor stosowano w fordach od
1959 do 1963 roku, w thunderbirdach, w chevroletach od 1962 do
1964, a w połowie lat pięćdziesiątych można było kupić ramblera
pomalowanego "jesienną czerwienią". Remontuję mój wóz od pół roku
i mam całą masę książek na ten temat. Trzeba z nich korzystać,
kiedy robi się coś takiego, bo inaczej można wszystko spieprzyć
już na samym początku. "Jesienna czerwień" była bardzo popularnym
kolorem. Wiem o tym i pan też o tym wie. - Utkwił w Junkinsie
nieruchome spojrzenie. - Mam rację? Detektyw nic nie
odpowiedział, tylko w dalszym ciągu wpatrywał się w Arniego
nieruchomym, ciężkim, niepokojącym wzrokiem. Arnie doświadczał
czegoś takiego po raz pierwszy w życiu, lecz mimo to rozpoznał
to spojrzenie. Chyba każdy by je rozpoznał. Świadczyło o
głębokich, uzasadnionych podejrzeniach. Przeraziło go. Jeszcze
kilka miesięcy, a może nawet kilka tygodni temu nie wywołałoby
żadnej innej reakcji, teraz jednak również napełniło go
wściekłością. - Maca pan jak ślepiec, panie Junkins. Co
konkretnie ma pan mi do zarzucenia? Czemu mnie pan prześladuje?
Junkins roześmiał się, cofnął o krok i obszedł go szerokim
półkolem. Garaż był zupełnie pusty, jeśli nie liczyć ich dwóch
i Willa, siedzącego za szybą w swoim biurze, oblizującego tłuste
palce i zerkającego na nich podejrzliwie. - Co mam do zarzucenia?
- powtórzył. - A co byś powiedział na morderstwo pierwszego
stopnia? Robi to na tobie jakieś wrażenie? Arnie milczał.
- Nie obawiaj się - ciągnął Junkins, nie zatrzymując się. - Nie
będzie żadnej sceny z twardym gliniarzem. Nie będę cię
szantażował, straszył ani czytał z kartki o przysługujących ci
prawach. Na razie nasz bohater, Arnold Cunningham, może czuć się
bezpieczny. - Nie rozumiem, o czym pan...
- Właśnie, że wszystko rozumiesz! - ryknął Junkins, zatrzymując
się przy ogromnej żółtej ciężarówce, kolejnym pupilu Johnny'ego
Pumbertona. - Trzej szczeniacy, którzy rozwalili ci samochód, nie
żyją. Na miejscu przestępstwa za każdym razem znajdowaliśmy
odpryski czerwonego lakieru, co oznacza, że samochód, który brał
w tym udział, jest przynajmniej częściowo pomalowany na "jesienną
czerwień". Przypadkiem tak się składa, że zdemolowany przez nich
wóz był właśnie tego koloru. A ty stoisz przede mną, poprawiasz
sobie okulary na nosie i śmiesz twierdzić, że nie wiesz, o czym
mówię! - Byłem w Filadelfii, kiedy to się stało - odparł cicho
Arnie. - Nie dociera to do pana? W ogóle to do pana nie dociera?
- I to jest właśnie najgorsze z tego wszystkiego - powiedział
Junkins, wyrzucając papierosa. - To mi najbardziej cuchnie. -
Niech pan stąd idzie albo aresztuje mnie czy coś w tym rodzaju.
Mam jeszcze sporo do roboty. - Na razie mogę z tobą tylko
porozmawiać. Za pierwszym razem, kiedy zabito Welcha, podobno
byłeś w łóżku. - Wiem, że to kruche alibi - odparł Arnie. - Może
mi pan wierzyć, że gdybym przypuszczał, że całe to gówno zwali
mi się na głowę, poszedłbym do jakiegoś chorego kumpla, żeby przy
nim posiedzieć i mieć świadka. - Wcale nie, to nawet całkiem
niezłe - zaprzeczył Junkins. - Twoi rodzice nie mają
najmniejszego powodu, żeby ci nie wierzyć. Wywnioskowałem to z
rozmowy z nimi. Natomiast w każdym prawdziwym alibi można zwykle
znaleźć więcej dziur niż w garniturze od Armii Zbawienia.
Nabieram podejrzeń dopiero wtedy, kiedy zupełnie nie mam się do
czego przyczepić. - Święty Jezu na trampolinie! - zawołał Arnie.
- Przecież ja byłem na cholernym turnieju szachowym! Należę do
klubu od ponad czterech lat! - Należałeś - poprawił go Junkins
i Arnie ponownie umilkł. Detektyw skinął głową. - Tak,
rozmawiałem z waszym opiekunem, Herbertem Slawsonem. Dowiedziałem
się, że przez pierwsze trzy lata nie opuściłeś żadnego spotkania,
nawet kiedy miałeś grypę. Byłeś najlepszym graczem. Jednak w tym
roku wszystko się zmieniło. - Musiałem pracować przy
samochodzie... i miałem dziewczynę... - Slawson powiedział mi,
że nie brałeś udziału w trzech pierwszych turniejach i że bardzo
się zdziwił, kiedy tym razem zobaczył twoje nazwisko na liście
zgłoszeń. Przypuszczał, że szachy przestały cię w ogóle
interesować. - Już panu powiedziałem, że...
- Tak, że byłeś zajęty. Samochody i dziewczyny, tym głównie
zajmują się chłopcy w twoim wieku. A jednak odzyskałeś
zainteresowanie szachami dokładnie na tyle, żeby pojechać do
Filadelfii, po czym ostatecznie zrezygnowałeś. Właśnie to wydaje
mi się takie dziwne. - Nie widzę w tym nic dziwnego - odparł
Arnie. Szum krwi huczącej mu w uszach był tak głośny, że prawie
nie usłyszał swoich słów. - Gówno prawda. Wygląda na to, że
wiedziałeś, co się święci, i postanowiłeś zafundować sobie
niepodważalne alibi. Szum w uszach upodobnił się do rytmicznego
huku roztrzaskujących się fal; każdemu uderzeniu grzywacza
towarzyszył impuls tępego bólu. Pękała mu głowa; dlaczego ten
potworny człowiek o przenikliwych oczach nie chce zostawić go w
spokoju? Nic z tego, co mówił Junkins, nie było prawdą. Nie
konstruował sobie żadnego alibi. Kiedy przeczytał w gazecie, co
się stało, był równie zaskoczony jak wszyscy, to zupełnie
oczywiste. Nie działo się nic niezwykłego, jeśli nie liczyć tej
kretyńskiej paranoi. Zamknął (w jaki sposób naciągnąłeś sobie
grzbiet, Arnie? a tak przy okazji, czy grasz w zielone? grasz w)
oczy i przez chwilę wydawało mu się, że świat zatoczył się
szaleńczo, pod powiekami zaś ujrzał zieloną, uśmiechniętą,
rozkładającą się twarz, która powiedziała: Zapal silnik. Włącz
ogrzewanie i pojedźmy gdzieś sobie. A przy okazji załatwmy tych
zasrańców, którzy zniszczyli ci samochód. Dajmy nauczkę tym
fiutom, co ty na to? Pieprznijmy ich tak mocno, żeby trupojady
w kostnicy musiały wyciągać z nich lakier pincetami. Co ty na to?
Włącz jakąś ekstramuzyczkę i pojedźmy gdzieś sobie. Cofnął się
raptownie, natrafił na Christine - na jej twardy, chłodny, dający
ulgę dotyk - i wszystko wróciło na swoje miejsce. Otworzył oczy.
- Jest jeszcze jedna sprawa - dodał Junkins. - Bardzo
subiektywna. Nic takiego, co można by umieścić w raporcie. Jesteś
inny, Arnie. Twardszy. Zupełnie jakbyś postarzał się o
dwadzieścia lat. Arnie roześmiał się i stwierdził z ulgą, że jego
głos brzmi całkiem naturalnie. - Panie Junkins, panu chyba
brakuje piątej klepki.
Detektyw nie przyłączył się do jego śmiechu.
- Wiem o tym. To zwariowana sprawa. Najbardziej zwariowana ze
wszystkich, jakie prowadziłem przez te dziesięć lat, odkąd
pracuję w policji. Ostatnim razem wydawało mi się, że mogę do
ciebie dotrzeć. Odniosłem wrażenie, że jesteś... Bo ja wiem?
Zagubiony, nieszczęśliwy, zrozpaczony. Teraz nic takiego nie
czuję. Zdaje mi się, że rozmawiam z zupełnie innym człowiekiem,
w dodatku niezbyt sympatycznym. - Nie mam już panu nic do
powiedzenia - oświadczył nagle Arnie, odwrócił się i ruszył w
kierunku biura. - Chcę wiedzieć, co się stało! - zawołał za nim
Junkins. - I dowiem się tego! Możesz mi wierzyć. - Niech mi pan
zrobi przysługę i nie pokazuje się tu więcej - poprosił Arnie. -
 Jest pan szalony. Wszedł do biura, zamknął za sobą drzwi i
stwierdził, że ręce wcale mu się  nie trzęsą.  Pomieszczenie
wypełniał zapach  cygar,  oliwy i czosnku. Nie odzywając się do
Willa, wyjął z przegródki swoją kartę i odbił ją: hr-trach. Potem
spojrzał przez szybę i zobaczył Junkinsa przypatrującego się
wciąż Christine. Will nic nie powiedział. Arnie słyszał ciężki,
świszczący oddech otyłego mężczyzny. Kilka minut później Junkins
wyszedł z garażu. - Gliniarz - odezwał się Darnell i beknął
przeciągle. Odgłos przypominał grzechot piły łańcuchowej. - Aha.
- W sprawie Reppertona?
- Tak. Uważa, że miałem z tym coś wspólnego.
- Chociaż byłeś w Filadelfii?
Arnie potrząsnął głową.
- Dla niego to nie ma żadnego znaczenia.
W takim razie to mądry gliniarz - pomyślał Will. Wie, że fakty
zupełnie się ze sobą nie zgadzają, a jego intuicja podszeptuje
mu, że kryje się za tym coś jeszcze gorszego, więc zagłębił się
w to bardziej niż jakikolwiek inny gliniarz, ale mógłby spędzić
nawet milion lat, a i tak nie odgadłby całej prawdy. Przypomniał
sobie pusty samochód wjeżdżający do boksu numer dwadzieścia jak
niesamowita nakręcana zabawka. Stacyjkę ustawiającą się bez
kluczyka w położeniu START. Ostrzegawcze warknięcie silnika i
ciszę, która nastąpiła zaraz potem. Myśląc o tych sprawach Will
wolał nie patrzeć Arniemu w twarz, mimo wieloletniego
doświadczenia w oszukiwaniu ludzi i ukrywaniu własnych uczuć. -
Nie poślę cię do Albany, skoro gliny mają cię na oku.
- Nie obchodzi mnie, czy mnie tam poślesz czy nie, ale akurat o
to nie musisz się martwić. Nachodzi mnie tylko ten jeden, a w
dodatku to wariat. Interesuje się tylko tamtymi dwoma wypadkami.
Tym razem. ich oczy spotkały się; oczy Arniego były szare i
nieobecne, Willa wyblakłe i lekko zażółcone. Były to oczy starego
kocura, który widział już tysiące schwytanych i wypatroszonych
myszy. - Interesuje się tobą. Lepiej poślę Jimmy'ego.
- Lubisz, jak on prowadzi twój samochód, prawda?
Will wpatrywał się przez chwilę w Arniego, po czym westchnął. -
Dobra. Ale jeśli zobaczysz jakiegoś gliniarza, natychmiast
wracaj. Jeżeli cię złapią, towar jest twój, a ja o niczym nie
wiem. Rozumiesz? - Tak - odparł Arnie. - Masz dla mnie coś do
roboty?
- Na stanowisku czterdzieści dziewięć stoi buick z
siedemdziesiątego siódmego. Wymontuj rozrusznik i sprawdź
alternator. Jeżeli jest w porządku, też go wymontuj. Arnie skinął
głową i wyszedł z biura. Zamyślone spojrzenie Willa przeniosło
się z jego pleców na Christine. Doskonale zdawał sobie sprawę z
tego, że nie musiał wysyłać chłopaka do Albany w ten weekend.
Arnie też o tym wiedział, lecz mimo to parł z uporem naprzód.
Powiedział, że pojedzie i zrobi to bez względu na wszystko. A
gdyby coś poszło nie tak, jak trzeba, nie puści pary z gęby, Will
był tego całkowicie pewien. Kiedyś szybko załamałby się, ale
teraz sprawy przedstawiały się zupełnie inaczej. Darnell słyszał
wszystko przez interkom.
Junkins miał rację.
Chłopak był teraz znacznie twardszy.
Will ponownie zerknął na czerwono-białego plymoutha. Arnie
pojedzie jego chryslerem do Nowego Jorku. W tym czasie on,
Darnell, będzie miał Christine na oku. Będzie ją uważnie
obserwował i zobaczy, co się stanie.


40. ARNIE W KŁOPOTACH

Supersiedzenia z przodu i z tyłu,
Wszystko chromowe, lśniące aż miło,
Naciśniesz gaz i pędzisz jak strzała - 
Możesz popatrzeć,
Ale łapy trzymaj z dala!

The Beach Boys

Nazajutrz po południu Rudolph Junkins i Rick Mercer z Wydziału
Śledczego Policji Stanowej Pensylwanii siedzieli przy kawie w
małym obskurnym biurze o obłażących z farby ścianach. Na dworze
padała przygnębiająca mieszanka śniegu z deszczem. - Jestem
prawie pewien, że to będzie ten weekend - powiedział Junkins. -
Przez ostatnie osiem miesięcy kursował regularnie co cztery albo
pięć tygodni. - Dobrze, ale zrozum, że przyłapanie Darnella i
wyjaśnianie twoich wątpliwości dotyczących tego dzieciaka to dwie
zupełnie różne sprawy. - Moim zdaniem to jest dokładnie ta sama
sprawa - odparł Junkins. - Chłopak coś wie. Jeżeli nim porządnie
potrząsnę, może uda mi się to z niego wydobyć. - Myślisz, że miał
wspólnika? Kogoś, kto pod jego nieobecność brał samochód i
zabijał po kolei tamtych łobuzów? Junkins pokręcił głową.
- Nic z tych rzeczy. Cunningham ma tylko jednego dobrego
przyjaciela, który akurat teraz leży w szpitalu. Właściwie nie
wiem, co mam myśleć, z wyjątkiem tego, że na pewno brał w tym
udział jego samochód... a i on też jest jakoś w to zamieszany. -
 Junkins odstawił plastikowy kubek z kawą i wymierzył palec w
mężczyznę siedzącego po drugiej stronie biurka. - Jak tylko
zamkniemy budę Darnella, sześcioosobowy zespół techników ma
przeszukać ten wóz od zderzaka do zderzaka, w środku i pod
podwoziem, w bagażniku i w silniku. Niech go wezmą na podnośnik,
niech szukają choćby najmniejszych wgięć, zadrapań... i śladów
krwi. Tego właśnie mi trzeba, Rick. Choćby jednej, jedynej kropli
krwi. - Chyba nie lubisz tego dzieciaka, prawda? - zapytał Rick.
Junkins roześmiał się z zażenowaniem.
- Wiesz, w pierwszej chwili nawet go polubiłem. Polubiłem go i
współczułem mu. Myślałem, że może boi się wsypać kogoś, kto ma
na niego jakiegoś haka. Ale teraz zupełnie przestałem go lubić. -
 Zastanowił się. - Nie podoba mi się też jego samochód i sposób,
w jaki go dotyka za każdym razem, kiedy go trochę przycisnę. Jest
w tym coś cholernie dziwacznego. - Zgadzam się, ale pod
warunkiem, że naszym głównym celem będzie ten Darnell -
powiedział Rick. - Nikogo w Harrisburgu nie interesuje twój
chłopak. - Będę o tym pamiętał - odparł Junkins. Ponownie wziął
do ręki kubek z kawą i spojrzał ponuro na Ricka. - Dlatego że
mogę go wykorzystać do własnych celów. Złapię faceta, który
pozabijał tamtych chłopaków, nawet gdyby to miała być ostatnia
rzecz, jaką zrobię w życiu. - W ten weekend może jeszcze nic z
tego nie wyjść - zauważył Rick. Ale wyszło.

Dwaj ubrani w cywilne ubrania funkcjonariusze Policji Stanowej
siedzieli wczesnym rankiem w sobotę, 16 grudnia, w czteroletnim
datsunie i przyglądali się, jak czarny chrysler Darnella wyjeżdża
z garażu na ulicę. Padała drobna mżawka; było zbyt ciepło, by
zamieniła się w marznący deszcz, a potem śnieg. Zaczynał się
jeden z tych dni, kiedy nie sposób jest stwierdzić, gdzie kończą
się wiszące nisko nad ziemią obłoki, a zaczyna mgła. Zgodnie z
przepisami chrysler miał włączone światła postojowe. Arnie
Cunningham był ostrożnym kierowcą. Jeden z policjantów podniósł
do ust krótkofalówkę i powiedział do mikrofonu: - Właśnie
wyjechał wozem Darnella. Uważajcie na niego.
Pojechali za chryslerem aż do I-76. Kiedy upewnili się, że Arnie
skręcił w kierunku Harrisburga, wjechali na estakadę prowadzącą
w przeciwną stronę, do Ohio, i ponownie zameldowali się przez
radio. Przy najbliższym zjeździe z autostrady mieli opuścić I-76
i wrócić na posterunek przed Garażem Darnella. - Dobra - dobiegł
z krótkofalówki głos Junkinsa. - Zaczynamy mieszać jajecznicę.

Dwadzieścia minut później, kiedy Arnie sunął autostradą nie
przekraczając dopuszczalnej prędkości pięćdziesięciu mil na
godzinę, trzej gliniarze ze wszystkimi niezbędnymi dokumentami
w ręku zapukali do drzwi domu Williama Upshaw, mieszkającego na
zamożnym przedmieściu Sewickley. Upshaw otworzył im drzwi w
szlafroku. Zza jego pleców dobiegały popiskiwania rysunkowych
postaci z porannego programu dla dzieci. - Kto przyszedł,
kochanie?! - zawołała żona z kuchni.
Upshaw zerknął na dokumenty, a przekonawszy się, że mają na sobie
sądowe pieczęcie, o mało nie zemdlał. Jeden z nich nakazywał mu
okazać wszystkie wpisy w księgach podatkowych dotyczące
niejakiego Willa Darnella (jako osoby prywatnej), jak również
Willa Darnella (jako właściciela firmy). Oprócz pieczęci na
nakazach widniały podpisy prokuratora stanowego i sędziego Sądu
Najwyższego. - Kto to jest, kochanie? - zapytała ponownie żona.
Jedno z dzieci wystawiło głowę do holu i wybałuszyło oczy. Upshaw
usiłował coś powiedzieć, lecz z gardła wydobył mu się tylko
rozpaczliwy skrzek. Ten dzień nadszedł. Wielokrotnie śnił mu się
w nocnych koszmarach, aż wreszcie nadszedł. Nie uchronił go przed
tym ani dom w Sewickley, ani kochanka, którą trzymał w
bezpiecznej odległości, bo aż w Niemczech. Widział to w
pozbawionych wyrazu twarzach gliniarzy wystających z jednakowych,
kupowanych chyba w tym samym sklepie garniturów. Co gorsza, jeden
z nich był z Policji Federalnej. Jeżeli wierzyć jego legitymacji,
należał do czegoś, co nazywało się Federalnym Biurem do Walki z
Narkotykami. - Według posiadanych przez nas informacji trzyma pan
wszystkie dokumenty w domu - powiedział policjant z Biura do
Walki z Narkotykami. Wyglądał na... ile? Dwadzieścia sześć?
Trzydzieści lat? Czy kiedykolwiek musiał się troszczyć o to, skąd
zdobyć pieniądze na utrzymanie trojga dzieci i żony gustującej
w odrobinę zbyt kosztownych strojach? Bill Upshaw mocno w to
wątpił. Człowiek, który musi borykać się z podobnymi problemami,
nie ma takiej gładkiej twarzy. Taką gładką twarz mają tylko ci,
którzy mogą pozwolić sobie na luksus rozważania wyłącznie
wielkich, szlachetnych problemów: dobra i zła, prawa i bezprawia,
porządku i anarchii. Otworzył usta, by odpowiedzieć policjantowi,
ale i tym razem zdołał tylko wyskrzeczeć coś niezrozumiałego. -
Czy to prawda? - zapytał cierpliwie gliniarz.
- Tak - wykrztusił wreszcie Bill Upshaw.
- I ma pan biuro przy Franstown Road 100 w Monroeville?
- Tak...
- Kochanie, z kim rozmawiasz? - zapytała Amber, wychodząc do
holu. Na widok trzech mężczyzn stojących na progu domu zgarnęła
pod szyją poły szlafroka. Postaci z filmów rysunkowych
wrzeszczały i piszczały ogłuszająco. To już koniec - pomyślał
nagle Upshaw i nie wiedzieć czemu poczuł ogromną ulgę. Dziecko,
które wystawiło głowę do holu, by zobaczyć, kto przyszedł z tak
wczesną wizytą, wybuchnęło płaczem i uciekło do dających poczucie
bezpieczeństwa przyjaciół z telewizora.

Kiedy Rudy Junkins otrzymał wiadomość, że zatrzymano Upshawa i
zajęto wszystkie dokumenty dotyczące Darnella, jakie znajdowały
się zarówno w jego domu w Sewickley, jak i biurze w Monroeville,
poprowadził kilku funkcjonariuszy Policji Stanowej na coś, co w
dawnych czasach bez wątpienia nazwano by "akcją". Mimo
przedświątecznego okresu po garażu kręciło się sporo ludzi (choć
z pewnością nie tak wielu jak w letnie weekendy), i kiedy Junkins
podniósł do ust zasilany z baterii przenośny megafon, z boksów
wychyliło się co najmniej dwadzieścia głów. Wydarzenie było tak
niezwykłe, że miało aż do Nowego Roku stanowić główny temat
rozmów właścicieli samochodów grzebiących w Garażu Darnella przy
swoich gratach. - Tu Policja Stanowa! - powiedział Junkins do
mikrofonu. Jego słowa odbiły się zwielokrotnionym echem w
ogromnej przestrzeni. Nagle uświadomił sobie, że nawet teraz jego
spojrzenie kieruje się odruchowo ku czerwono-białemu plymouthowi
stojącemu w boksie numer dwadzieścia. Junkins miewał już do
czynienia z najróżniejszymi narzędziami zbrodni, czasem na
miejscu przestępstwa, częściej podczas rozprawy w sądzie, ale
patrząc na ten samochód dostawał dreszczy. Gitney, człowiek z
Urzędu Skarbowego, spojrzał na niego nagląco. Nikt z was nie wie,
o co tu naprawdę chodzi. Zupełnie nikt. Mimo to ponownie nacisnął
przycisk w uchwycie megafonu. - To miejsce zostaje zajęte przez
policję! Powtarzam: to miejsce zostaje zajęte przez policję.
Możecie zabrać swoje pojazdy, jeżeli zdołają wyjechać stąd o
własnych siłach, a jeżeli nie, proszę o natychmiastowe
opuszczenie budynku. Powtarzam jeszcze raz: to miejsce zostaje
zajęte przez policję! Wyłączył megafon ze wzmocnionym, suchym
pstryknięciem.
Spojrzał w kierunku biura i zobaczył Willa Darnella z nie
zapalonym cygarem wetkniętym do ust, rozmawiającego z kimś przez
telefon. Jimmy Sykes stał obok automatu z coca-colą. Na jego
twarzy malował się wyraz zdumionego przerażenia; przypominał
dziecko Billa Upshaw na chwilę przed tym, jak zalało się łzami.

- Czy zrozumiał pan wszystko, co powiedziałem o przysługujących
mu prawach? - zapytał Rick Mercer. Za jego plecami garaż był
zupełnie pusty, jeśli nie liczyć czterech umundurowanych
gliniarzy spisujących dane unieruchomionych samochodów
pozostawionych przez właścicieli. - Tak - odparł Will. Twarz miał
całkowicie spokojną. O jego zdenerwowaniu świadczył jedynie
głośniejszy niż zwykle oddech, gwałtowne falowanie piersi pod
szeroko rozpiętą białą koszulą oraz sposób, w jaki bez przerwy
obracał w dłoni gotowy do użycia aspirator. - Chce pan coś
powiedzieć?
- Dopiero wtedy, jak przyjedzie tu mój adwokat.
- Pański adwokat może dołączyć do nas w Harrisburgu - odezwał się
Junkins. Will obrzucił go pogardliwym spojrzeniem i nic nie
odpowiedział. Na zewnątrz mundurowi policjanci kończyli zakładać
plomby na wszystkich drzwiach i oknach, z wyjątkiem małych
wejściowych drzwi w pobliżu biura. Do chwili zdjęcia aresztu z
garażu miała to być jedyna droga łączności między wnętrzem
budynku a światem. - To najbardziej zwariowana rzecz; o jakiej
w życiu słyszałem - warknął wreszcie Darnell. - Będzie jeszcze
bardziej zwariowana - odparł Mercer, uśmiechając się szczerze. -
 Nie będzie cię tu przez bardzo długi czas, Will. Możliwe, że
pewnego dnia zrobią cię kierownikiem więziennych warsztatów
samochodowych. - Znam cię - powiedział Will, wpatrując się w
niego. - Nazywasz się Mercer. Znałem dobrze twojego ojca. Był
najbardziej pieprzniętym gliną, jaki kiedykolwiek pojawił się w
tym stanie. Krew odpłynęła z twarzy Ricka Mercera; uniósł
gwałtownie rękę. - Uspokój się, Rick - ostrzegł go Junkins.
- Żartujcie sobie, jeśli macie na to ochotę - ciągnął Will. -
Wrócę tu najdalej za dwa tygodnie. A jeśli o tym nie wiecie, to
znaczy, że jesteście jeszcze głupsi, niż na to wyglądacie.
Obrzucił ich kpiącym spojrzeniem swoich inteligentnych,
przebiegłych... i zaszczutych oczu, po czym podniósł do ust
aspirator i odetchnął głęboko kilka razy. - Zabierzcie stąd tę
stertę gówna - powiedział Mercer. Wciąż był bardzo blady.

- Już wszystko w porządku? - zapytał Junkins pół godziny później,
kiedy siedzieli we dwóch w nie oznakowanym policyjnym fordzie.
Słońce postanowiło wyjrzeć zza chmur i zalewało oślepiającym
blaskiem mokre jezdnie oraz pokryte topniejącym śniegiem
trawniki. W Garażu Darnella panowała całkowita cisza. Wszystkie
dokumenty Willa - a także czerwono-biały plymouth Cunninghama -
zostały zamknięte w jego wnętrzu. - Wściekłem się, kiedy
powiedział to o moim ojcu - odparł ponuro Mercer. - Mój stary
zastrzelił się, Rudy. Palnął sobie w głowę. A ja zawsze
myślałem... to znaczy, czytałem... - Wzruszył ramionami. -
Mnóstwo gliniarzy popełnia samobójstwo. Na przykład Purvis, ten,
który złapał Dillingera. Mercer zapalił papierosa i zaciągnął się
głęboko dymem.
- On nic o tym nie wiedział - odezwał się Junkins.
- Jak cholera - odparł Mercer. Opuścił szybę i wyrzucił dopiero
co zaczętego papierosa, po czym wziął do ręki mikrofon. - Baza,
tu wóz numer dwa. - Dziesięć-cztery, wóz numer dwa.
- Co nowego z naszym gołębiem pocztowym?
- Jedzie autostradą międzystanową 84, zbliżając się do Port
Jervis. Port Jervis stanowił punkt graniczny między stanami
Pensylwania i Nowy Jork. - W Nowym Jorku są już gotowi?
- Tak jest.
- Powiedzcie im jeszcze raz, że mają go zwinąć dopiero wtedy, jak
będzie na północny wschód od Middletown, żeby nie było
wątpliwości, że to przemyt międzystanowy. - Dziesięć-cztery.
Mercer odwiesił mikrofon i uśmiechnął się niewesoło.
- Jak już wjedzie do Nowego Jorku, złamie prawo federalne, ale
my i tak zliżemy całą śmietankę. Czy to nie wspaniałe? Junkins
nie odpowiedział. W tym wszystkim nie było nic wspaniałego -
poczynając od Darnella z jego aspiratorem, kończąc na ojcu
Mercera strzelającym sobie w głowę ze służbowego pistoletu.
Opanowało go bardzo dziwne, niedobre przeczucie, że to bynajmniej
nie jest koniec niedobrych rzeczy, lecz dopiero ich początek.
Miał wrażenie, jakby przeczytał do połowy książkę, która dalej
okaże się tak okropna, że nie zdoła dobrnąć do jej końca. Tyle
tylko, że musiał skończyć ją zaraz, natychmiast, czyż nie tak?
Tak. Wciąż nie dawało mu spokoju mrożące krew w żyłach odczucie,
że kiedy po raz pierwszy rozmawiał z Cunninghamem, rozmawiał z
tonącym człowiekiem, natomiast podczas drugiego spotkania stanął
już twarzą w twarz z topielcem.

W pokrywie chmur nad zachodnią częścią stanu Nowy Jork zaczęły
pojawiać się coraz większe pęknięcia i nastrój Arniego poprawiał
się z minuty na minutę. Zawsze był zadowolony, kiedy mógł oddalić
się od Libertyville, od... od wszystkiego. Jego dobrego humoru
nie była w stanie zwarzyć nawet świadomość, że dokonuje przemytu.
Tym razem przynajmniej nie były to narkotyki. Gdzieś w głębi jego
umysłu - tak głęboko, że prawie nie zdawał sobie z tego sprawy -
 kołatała się leniwa myśl, co by się stało i w jaki sposób
wpłynęłoby na jego życie, gdyby wyrzucił papierosy z bagażnika
i nie oglądając się ruszył przed siebie, pozostawiając z tyłu
całe to przygnębiające bagno. Ale oczywiście nie zrobiłby nic
takiego. Nie mógłby zostawić Christine po tym, jak włożył w nią
tyle pracy i wysiłku. Włączył radio i zaczął pogwizdywać,
wtórując jakiemuś aktualnemu przebojowi. Grudniowe słońce
przedarło się wreszcie całkowicie przez chmury. Arnie uśmiechnął
się. Wciąż jeszcze się uśmiechał, kiedy zrównał się z nim
samochód Policji Stanowej i z umieszczonego na dachu radiowozu
głośnika rozległy się skierowane do niego słowa: - Kierowca
chryslera, zatrzymać się! Kierowca chryslera, zatrzymać się!
Arnie odwrócił głowę. Uśmiech znikał powoli z jego warg. Patrzył
wprost w czarne policyjne okulary. Przerażenie, jakie nim
zawładnęło, przewyższało intensywnością wszystkie uczucia, jakich
do tej pory zaznał w życiu. Usta wyschły na wiór, umysł zaś
opanowała wirująca, nieprzenikniona ciemność. Wyobraził sobie,
jak wciska pedał gazu w podłogę i próbuje uciec, i kto wie, czyby
tak nie postąpił, gdyby siedział za kierownicą Christine, ale to
był samochód Darnella. Przypomniał sobie Willa mówiącego mu, że
jeśli go złapią, to będzie musiał sam sobie radzić, oraz
Junkinsa, wpatrującego się w niego przenikliwymi brązowymi
oczami, i zrozumiał, że to na pewno robota detektywa. Zapragnął,
aby Rudolph Junkins nie żył.
- Kierowca chryslera, proszę się natychmiast zatrzymać! Powtarzam
po raz ostatni: zatrzymać się! Nie mogę im nic powiedzieć -
przemknęła Arniemu rozkojarzona myśl, kiedy zjechał na pas
awaryjny i nacisnął hamulec. Jądra skurczyły mu się, a żołądek
wyczyniał nieprawdopodobne podskoki. We wstecznym lusterku
dostrzegł swoje nieprzytomne ze strachu oczy, lecz ten strach nie
dotyczył jego, tylko Christine. Bał się o nią, o to, co mogą jej
zrobić. W jego owładniętym paniką umyśle zamigotał kalejdoskop
chaotycznych, nie związanych ze sobą obrazów. Podanie o przyjęcie
na studia ze sporządzoną czerwonym długopisem adnotacją:
ODRZUCONE - KARANY SĄDOWNIE. Stalowe, więzienne kraty. Sędzia
wychylający się ze swego miejsca, z bladą, wykrzywioną odrazą
twarzą. Christine na taśmociągu prowadzącym ku wielkiej
zgniatarce stojącej na placu za garażem. Jednak w chwili, kiedy
zatrzymał chryslera i zaciągnął ręczny hamulec - jeden radiowóz
zahamował tuż za nim, drugi zaś, który pojawił się nie wiadomo
skąd, przed nim - przemknęła mu chłodna, uspokajająca myśl:
Christine sama zatroszczy się o siebie. Zaraz potem pojawiła się
jeszcze jedna, gdy gliniarze wysiedli z samochodów i ruszyli w
jego stronę. Również nie miał pojęcia, skąd się wzięła, ale
zadźwięczała mu w uszach zgrzytliwym, starczym głosem Rolanda D.
LeBaya: O ciebie też się zatroszczy, chłopcze. Musisz tylko nadal
w nią wierzyć, a ona na pewno ci pomoże. Arnie otworzył drzwi na
sekundę przedtem, zanim zdążył to zrobić któryś z gliniarzy, i
wysiadł z wozu. - Arnold Richard Cunningham? - zapytał policjant.
- Zgadza się - odparł spokojnie. - Czy przekroczyłem dozwoloną
szybkość? - Nie, chłopcze - odparł policjant. - Ale i tak wpadłeś
w niezłe kłopoty. - Oto dokument upoważniający mnie do dokonania
przeszukania tego oto samochodu marki Chrysler Imperial model
1966 w imieniu władz stanu Nowy Jork, stanu Pensylwania oraz
rządu Stanów Zjednoczonych - oznajmił drugi gliniarz tak
oficjalnym tonem, jakby recytował tę formułę podczas egzaminu w
szkole oficerskiej. - Oprócz tego... - Cóż, wygląda na to, że już
załatwiliśmy wszystkie pieprzone formalności, prawda? - przerwał
mu Arnie. Gliniarz spojrzał ze zdziwieniem na młodego chłopaka
mówiącego jak zgryźliwy starzec, ale mimo to kontynuował: -
Oprócz tego w imieniu władz stanu Nowy Jork, stanu Pensylwania
oraz rządu Stanów Zjednoczonych mam prawo zarekwirować wszelkie
przedmioty stanowiące obiekt przemytu, jakie odkryję podczas tego
przeszukania. - Świetnie - odparł Arnie. Wszystko to wydawało mu
się zupełnie nierealne. Błękitne światła na dachach radiowozów
migotały złowieszczo, ludzie przejeżdżający obok samochodami
zwalniali i gapili się na niego, lecz on z ulgą stwierdził, że
wcale nie czuje potrzeby odwrócenia się i ukrycia twarzy. - Daj
mi kluczyki, chłopcze.
- Sam je sobie weź, zasrańcu.
- W ten sposób tylko sobie zaszkodzisz, synu - odparł gliniarz,
ale mimo to zawahał się, zdziwiony i trochę przestraszony. Przez
chwilę głos Arniego stał się chrapliwy i znacznie niższy, jakby
należał do starszego o czterdzieści lat twardego typa, a nie
cherlawego chłopaczka w okularach. Wsadził głowę do środka, wyjął
kluczyki ze stacyjki i w tym samym momencie trzej policjanci
podeszli do bagażnika. Wiedzą - pomyślał z rezygnacją Arnie.
Przynajmniej nie miało to nic wspólnego z obsesją Junkinsa
dotyczącą Buddy'ego Reppertona, Moochiego Welcha i pozostałych
(w każdym razie nie bezpośrednio, poprawił się ostrożnie). Cała
afera wyglądała na doskonale zaplanowaną i skoordynowaną akcję
wymierzoną w Willa Darnella i jego przemytniczy biznes sięgający
mackami od Libertyville do Nowego Jorku i Nowej Anglii. -
Chłopcze, będziesz chciał odpowiedzieć na pytania albo złożyć
jakieś oświadczenie? - zapytał jeden z policjantów. - Jeżeli tak,
to poinformuję cię o twoich prawach. - Nie - odparł spokojnie
Arnie. - Nie mam nic do powiedzenia. - Mogłoby ci to pomóc.
- Próbujesz zmusić mnie do zeznań - zauważył Arnie z uśmiechem. -
 Uważaj, żebyś sam sobie nie zaszkodził. Gliniarz zaczerwienił
się.
- Twoja sprawa, cwaniaczku.
Policjanci otworzyli bagażnik chryslera i wyjęli z niego zapasowe
koło, podnośnik oraz kilka pudełek z rozmaitymi drobiazgami -
sprężynami, śrubami i nakrętkami. Jeden z gliniarzy niemal wszedł
do kufra; na zewnątrz sterczały tylko jego nogi w
szaroniebieskich spodniach. Przez krótką chwilę Arnie żywił
złudną nadzieję, że nie znajdą schowka, lecz szybko rozstał się
ze złudzeniami. Żywiła je ta jego część, która nadal była
dzieckiem, a której chciał jak najszybciej się pozbyć, gdyż ona
właśnie przysparzała mu największych cierpień. Na pewno znajdą.
A im szybciej znajdą, tym szybciej dobiegnie końca cała ta
niesmaczna scena. Chyba jakiś bóg usłyszał jego życzenie i
postanowił je natychmiast spełnić, gdyż grzebiący w bagażniku
policjant wykrzyknął tryumfalnie: - Papierosy!
- W porządku - powiedział ten, który miał nakaz przeszukania. -
Zamknijcie kufer. - Następnie zwrócił się do Arniego i
poinformował go o przysługujących mu prawach. - Zrozumiałeś
wszystko? - Tak.
- Chcesz coś powiedzieć?
- Nie.
- Więc wsiadaj do wozu, synu. Jesteś aresztowany.
Jestem aresztowany - pomyślał Arnie i niewiele brakowało, a
parsknąłby śmiechem, tak niewiarygodnie zabrzmiało to w jego
uszach. Miał wrażenie, że śni jakiś idiotyczny sen, z którego
lada chwila się obudzi. Aresztowany. Jazda radiowozem, ciekawskie
spojrzenia ludzi... Do oczu nabiegły mu gorzkie, dziecięce łzy
rozpaczy. Gardło zacisnęło się w bolesnym skurczu. Załkał raz,
drugi...
Policjant dotknął jego ramienia, lecz Arnie gwałtownym ruchem
strząsnął obcą rękę. Wydawało mu się, iż wszystko będzie w
porządku, pod warunkiem, że uda mu się szybko schować we wnętrzu
skorupy. Współczucie doprowadziłoby go do szaleństwa. - Nie
dotykaj mnie!
- Rób, jak chcesz, synu - odparł gliniarz cofając rękę, po czym
otworzył tylne drzwi radiowozu i wskazał mu gestem, żeby wszedł
do środka. Czy można płakać przez sen? Jasne, że tak. Przecież
tyle razy czytał o ludziach, którzy budzili się ze śladami łez
na policzkach. On jednak nie będzie płakał, bez względu na to,
czy to był sen, czy nie. Zamiast tego pomyśli o Christine. Nie
o matce ani ojcu, nie o Leigh ani Willu Darnellu, nie o Slawsonie
- o żadnym z tych żałosnych zasrańców, którzy go zdradzili.
Będzie myślał o Christine.
Zrobił to, zamknąwszy oczy i ukrywszy w dłoniach bladą, mizerną
twarz. Jak zwykle przyniosło mu to dużą ulgę. Po pewnym czasie
mógł już wyprostować się, spojrzeć na przesuwający się za oknem
krajobraz i zastanowić nad swoją sytuacją.

Michael Cunningham odłożył słuchawkę na widełki tak powoli i
delikatnie, jakby obawiał się, że lada chwila eksploduje i
zasypie jego gabinet czarnymi, zakrzywionymi odłamkami szrapnela.
Następnie oparł się głęboko w odchylanym fotelu stojącym za
biurkiem. Na biurku rozpierała się maszyna do pisania IBM z
pamięcią i możliwością wprowadzania korekt, popielniczka z ledwo
widocznym na brudnym dnie błękitno-złotym napisem UNIWERSYTET
HORLICKS oraz maszynopis jego trzeciej książki, poświęconej
pancernikom "Monitor" i "Merrimac". Kiedy zadzwonił telefon,
znajdował się akurat w połowie strony. Teraz wcisnął przycisk po
prawej stronie maszyny, wysunął papier, przyglądając się z
chłodnym zainteresowaniem jego łagodnym krzywiznom i położył go
na maszynopisie, pokrytym dżunglą naniesionych ołówkiem poprawek.
Zimny wiatr chłostał ściany domu. Przedpołudniowe ciepło ustąpiło
miejsca wieczornemu chłodowi. Wszystko, co zdążyło się stopić,
teraz zamarzło na kość, a jego syn został aresztowany w Albany
pod zarzutem przemytu. "Nie, panie Cunningham, to nie marihuana,
tylko papierosy. Dwieście kartonów nie ostemplowanych winstonów".
Z dołu dobiegał warkot maszyny do szycia. Teraz będzie musiał
wstać z fotela, podejść do drzwi, otworzyć je, podejść do
schodów, zejść na dół, wejść do salonu, przejść na drugą stronę
do małego pomieszczenia, gdzie kiedyś była pralnia, a teraz
Regina urządziła sobie pokój do szycia, stanąć tam, poczekać, aż
ona spojrzy na niego (będzie miała na nosie połówkowe okulary)
i powiedzieć: "Regino, Arnie został aresztowany przez Policję
Stanową w Nowym Jorku". Spróbował zapoczątkować ten proces
wstając z fotela, ale fotel chyba wyczuł, że Michael nie bardzo
wie, co robi, bo nagle odjechał do tyłu na rolkach i Cunningham
musiał złapać się krawędzi biurka, żeby nie upaść na podłogę.
Zaraz potem opadł znowu ciężko na fotel, czując, jak serce
łomocze mu raptownie w piersi. Nagle ogarnęła go tak ogromna fala
rozpaczy i bólu, że jęknął głośno i chwycił się obiema rękami za
głowę, ściskając z całej siły skronie. Powróciły dobrze znane
myśli, niemożliwe do uniknięcia jak komary w wilgotne lato i tak
samo jak one doprowadzające do szaleństwa. Jeszcze pół roku temu
wszystko było w porządku, a teraz jego syn siedzi gdzieś w celi.
Kiedy nastąpił przełom? W jaki sposób on, Michael, mógł temu
przeciwdziałać? Jak dokładnie wyglądała prawda? Skąd zaczęła się
rozprzestrzeniać choroba? - Boże...
Wzmógł nacisk na skronie, słuchając zawodzenia zimowego wiatru.
Nie dalej jak miesiąc temu wydawało mu się, że wszystko zaczyna
wracać do normy. To był bardzo miły dzień, prawda? Stał na
drabinie i patrzył w dół na trzymającego ją Arniego, wołał, żeby
Arnie uważał, wiatr targał mu włosy i zasypywał buty martwymi,
pozbawionymi kolorów liśćmi. Tak, to był bardzo miły dzień. Nawet
po pojawieniu się tego przeklętego samochodu, który zagnieździł
się w życiu jego syna niczym jakaś okropna choroba, zdarzały się
takie miłe dni, prawda? - Boże... - szepnął ponownie słabym,
łamiącym się głosem. Przed oczami przesuwały mu się oderwane
obrazy. Koledzy spoglądający na niego z ukosa, być może szepczący
za jego plecami. Rozmowy podczas przyjęć, w których jego nazwisko
będzie pojawiać się i znikać jak targane falami, niesione przez
prąd ciało topielca. Arnie skończy osiemnaście lat dopiero za dwa
miesiące, co chyba oznaczało, że w gazetach nie będzie można
podać jego nazwiska, ale i tak wszyscy się dowiedzą. Wiadomość
rozejdzie się lotem błyskawicy. Nagle, zupełnie bez sensu, ujrzał
czteroletniego Arniego siedzącego na czerwonym trójkołowym
rowerku kupionym przez Reginę na wyprzedaży ("wyjpedaji", jak
mówił wówczas jego syn). Rowerek był obdrapany i zardzewiały,
miał zupełnie łyse opony, lecz Arnie wprost go uwielbiał i
chętnie wziąłby go do łóżka, gdyby tylko mu na to pozwolono.
Michael przymknął oczy i zobaczył Arniego jeżdżącego w tę i z
powrotem po chodniku, ubranego w błękitny sztruksowy kombinezon,
z włoskami opadającymi na oczy, ale w pewnej chwili obraz
zafalował, stało się z nim coś dziwnego, a kiedy ponownie się
wyostrzył, trójkołowiec zamienił się w skorodowaną, rozsypującą
się Christine o szybach zarosłych bielmem czasu. Michael zacisnął
zęby. Ktoś, kto przyglądałby mu się w tej chwili, mógłby
pomyśleć, że uśmiechnął się dziko. Zaczekał, aż przynajmniej
częściowo odzyska panowanie nad sobą, po czym wstał i ruszył na
dół, by powiedzieć Reginie, co się stało. Powie jej, a ona
natychmiast zacznie się zastanawiać, co powinni zrobić, tak jak
zawsze to robiła. Uprzedzała go o pół kroku, kradnąc dla siebie
gorzkie ukojenie płynące z faktu robienia czegoś, pozostawiając
mu tylko ból i rozpaczliwą świadomość, że jego syn stał się kimś
zupełnie obcym.


41. ZBLIŻA SIĘ BURZA

Zabrała kluczyki od mojego wozu,
Wskoczyła do środka i dodała gazu.

Bob Seger

W samą Wigilię z północnego wschodu przyszła do Libertyville
pierwsza wielka burza śnieżna tej zimy, przesuwając się uprzednio
nad niemal jedną trzecią terytorium Stanów Zjednoczonych. Rano
świeciło jeszcze piękne słońce, ale spikerzy audycji radiowych
radośnie zapowiadali raptowne pogorszenie pogody,  radząc tym,
którzy wybierali się jeszcze po ostatnie przedświąteczne zakupy,
by postarali się uwinąć ze wszystkim najdalej do południa. Ci
natomiast, którzy mieli zamiar wyruszyć w drogę, żeby spędzić
tradycyjny wigilijny wieczór w rodzinnym gronie, powinni zmienić
plany, jeżeli podróż miałaby trwać dłużej niż cztery do sześciu
godzin. - Jeśli nie chcecie spędzić Wigilii w zaspie na I-76,
gdzieś między Bedford i Carlisle, na waszym miejscu wyjechałbym
z domu wcześnie albo wcale - poinformował głos z UKF-104 swoich
słuchaczy (których większość i tak była zbyt pijana lub naćpana,
żeby myśleć o podróży dokądkolwiek), po czym w ramach
Świątecznego Bloku Przebojów puścił "Santa Claus Is Coming to
Town" w wykonaniu Bruce'a Springsteena. O jedenastej, kiedy
Dennis Guilder wreszcie opuścił Szpital Miejski w Libertyville
(zgodnie z obowiązującymi w nim przepisami nie wolno mu było
stanąć na własnych nogach na terenie szpitala, więc przebył
długie korytarze na wózku pchanym przez Elaine), niebo zaczęło
zasnuwać się chmurami, wokół słońca zaś pojawiła się niezwykła
poświata. Dennis wstał z wózka i przeszedł przez parking o
kulach, eskortowany troskliwie przez rodziców, mimo że asfaltowa
nawierzchnia była doskonale odśnieżona i posypana obficie solą.
Dotarłszy do samochodu przystanął na chwilę i wystawił twarz na
odświeżające podmuchy mroźnego wiatru. Czuł się jak
zmartwychwstały. Wydawało mu się, że mógłby tak stać całymi
godzinami i jeszcze nie mieć dosyć.

O pierwszej po południu kombi Cunninghamów dotarło do zabudowań
Ligonier, dziewięćdziesiąt mil na wschód od Libertyville. Całe
niebo było już stalowoszare i ciężkie, temperatura zaś spadła o
pięć stopni. To Arnie zaproponował, żeby nie odwoływać
tradycyjnej wigilijnej wizyty u ciotki Vicky i wuja Steve'a,
czyli siostry Reginy i jej męża. Przez lata wzajemne świąteczne
wizyty przerodziły się niemal w coś zbliżonego do rytuału -
czasem Vicky i Steve przyjeżdżali do Libertyville, czasem zaś
Cunninghamowie odwiedzali ich w Ligonier. Tegoroczna wizyta
została zaplanowana na początku grudnia, a następnie odwołana z
powodu, jak to uparcie określała Regina, "kłopotów Arniego", lecz
na tydzień przed świętami chłopak zaczął namawiać rodziców, żeby
jednak się na nią zdecydowali. Wreszcie, po długiej rozmowie
telefonicznej z siostrą, Regina postanowiła zadośćuczynić
życzeniu syna - przede wszystkim dlatego, że Vicky odniosła się
do sprawy bardzo spokojnie, ze zrozumieniem, a co najważniejsze,
nie wypytywała bez końca, o co chodzi i co się właściwie stało.
Dla Reginy było to bardzo ważne, chyba nawet bardziej, niż
kiedykolwiek odważyłaby się przyznać. Wydawało jej się, że przez
osiem dni, jakie upłynęły od aresztowania Arniego, musiała stawić
czoło niemal nieprzerwanej nawałnicy zachłannej ciekawości
pozującej na współczucie. Dopiero rozmawiając z Vicky załamała
się i rozpłakała. Był to pierwszy i jedyny raz od chwili
aresztowania, kiedy pozwoliła sobie na ten gorzki luksus. Arnie
spał już w swoim pokoju, Michael zaś, który ostatnio pił znacznie
więcej, niż powinien, zbywając to stwierdzeniem, że "w taką
pogodę nie można robić nic innego", poszedł do baru O'Malleya na
piwo z Paulem Stricklandem, takim samym jak on odrzutem z linii
produkcyjnej wytwarzającej elitę wykładowców uniwersyteckich.
Jedno piwo zamieni się pewnie w sześć, osiem lub dziesięć, a
kiedy później Regina wejdzie na górę do jego gabinetu, zastanie
męża siedzącego sztywno za biurkiem, z suchymi, lecz nabiegłymi
krwią oczami, wpatrzonymi nieruchomo w ciemność. Gdyby spróbowała
wtedy z nim porozmawiać, rozmowa byłaby bardzo nieskładna i
dotyczyłaby wyłącznie przeszłości. Regina przypuszczała, że jej
mąż przeżywa przebiegające w bardzo łagodny sposób załamanie
psychiczne. Ona jednak nie mogła sobie pozwolić na takie
wygodnictwo (tak właśnie o tym myślała, rozgniewana i zirytowana)
i co noc najróżniejsze pomysły tłukły się i kłębiły w jej głowie
aż do trzeciej lub czwartej nad ranem. Wszystkie były
podporządkowane jednemu celowi: "Wydobyć nas z tego bagna". Jej
umysł był w stanie zmierzyć się z rzeczywistością pod warunkiem,
że ukrywał się za dwiema tarczami; pierwsza nazywała się
"kłopotami Arniego", druga zaś miała wypisane hasło "wydobyć nas
z tego bagna". Jednak podczas telefonicznej rozmowy z Vicky kilka
dni po aresztowaniu syna, żelazna samokontrola Reginy osłabła na
moment. Wypłakała się na odległość na piersi siostry, Vicky zaś
starała się ją łagodnie i czule pocieszyć, w związku z czym
Reginie zrobiło się okropnie głupio z powodu wszystkich mało
wybrednych i uszczypliwych żartów, na jakie często pozwalała
sobie pod jej adresem. Vicky, której jedyna córka przerwała naukę
w szkole średniej, aby wyjść za mąż i prowadzić dom, której
jedyny syn zadowolił się edukacją w technikum (nie to co jej syn,
myślała Regina z dumą); Vicky, której mąż zajmował się
sprzedawaniem ubezpieczeń na życie; Vicky, która handlowała
naczyniami kuchennymi. Jednak to właśnie przed Vicky mogła wyznać
swe żale, mogła przynajmniej częściowo dać upust dręczącemu ją
uczuciu rozczarowania, zawodu i bólu... a także wstydu, gdyż
wiedziała o tym, że ludzie rozmawiają na jej temat, a ci, którzy
od lat pragnęli jej upadku, są wreszcie zadowoleni. Teraz okazało
się, że jedyną podporą w tych ciężkich dniach jest właśnie Vicky,
i Regina doszła do wniosku, że jeśli w ogóle w tym paskudnym roku
chcieli mieć coś w rodzaju świąt, to powinni pojechać do zwykłego
podmiejskiego domu Vicky i Steve'a we wręcz nieprawdopodobnie
przeciętnym Ligonier, gdzie wciąż jeszcze większość ludzi
jeździła amerykańskimi samochodami i nazywała wypad do McDonalda
"zjedzeniem czegoś". Mike, rzecz jasna, zgodził się z jej
decyzją. Nie oczekiwała niczego więcej i nie zniosłaby niczego
mniej. Dla Reginy Cunningham pierwsze trzy dni po otrzymaniu
wiadomości, że Arnie "ma kłopoty", stanowiły sprawdzian żelaznej
samokontroli i zwierzęcej woli przetrwania. Przetrwania zarówno
jej, jak i całej rodziny. Ból Mike'a pod żadnym względem nie
dorównywał jej emocjonalnemu napięciu. Ani razu nawet nie
przeszło jej na myśl, że mogliby szukać u siebie nawzajem
pocieszenia. Kiedy zszedł na dół i przekazał jej hiobową wieść,
spokojnie założyła pokrowiec na maszynę do szycia, po czym
usiadła przy telefonie i zabrała się do pracy. Łzy, które
popłynęły podczas rozmowy z siostrą, znajdowały się wtedy tysiące
lat od niej. Przeszła obok Michaela, jakby był meblem, on zaś
podążył niezdecydowanie za nią, tak jak zawsze do tej pory.
Zadzwoniła do Toma Sprague'a, ich prawnika, który dowiedziawszy
się, że sprawa jest natury kryminalnej, pośpiesznie skierował ją
do swojego kolegi, Jima Warberga. Po wykręceniu numeru Warberga
usłyszała głos automatycznej sekretarki, która nie chciała podać
jej domowego numeru prawnika. Regina przez chwilę siedziała przy
telefonie, skubiąc palcami dolną wargę, a następnie zadzwoniła
jeszcze raz do Sprague'a. Początkowo opierał się, ale wreszcie
dał jej numer do domu kolegi. Odkładając słuchawkę był niemal w
szoku; kontakt z Reginą działającą na pełnych obrotach często
wywoływał takie następstwa. Zadzwoniła do Warberga, który
kategorycznie stwierdził, że nie może zająć się tą sprawą. Regina
ponownie opuściła kopię i ruszyła do ataku, w wyniku czego
Warberg nie tylko przyjął sprawę, lecz także zobowiązał się
natychmiast pojechać do Albany, gdzie zatrzymano Arniego, aby
zorientować się, co może dla niego zrobić. Mówiąc drżącym,
oszołomionym głosem człowieka, który najpierw został
naszprycowany novocainą, a następnie rozjechany przez traktor,
zaprotestował stanowczo, jakoby znał w Albany kogoś, kto mógłby
szybko i bezboleśnie ukręcić łeb sprawie. Mimo to poleciał tam
prywatnym samolotem i po czterech godzinach zgłosił się z
pierwszym meldunkiem. Na razie Arniemu nie przedstawiono jeszcze
aktu oskarżenia. Nazajutrz miał zostać przewieziony do
Pensylwanii. Stany Pensylwania i Nowy Jork przygotowały akcję we
współpracy z trzema urzędami federalnymi: Biurem do Walki z
Narkotykami, Urzędem Podatkowym oraz Biurem do Spraw Alkoholu,
Tytoniu i Broni Palnej. Głównym celem ataku nie był Arnie - w
gruncie rzeczy maleńka płotka - ale Will Darnell oraz ci, z
którymi prowadził interesy. Grube szychy, jak stwierdził Warberg,
podejrzani o liczne powiązania ze światem zorganizowanej
przestępczości i współudział w przemycie narkotyków. -
Przetrzymywanie w areszcie bez przedstawienia aktu oskarżenia
jest nielegalne! - parsknęła natychmiast Regina, ujawniając tym
samym dogłębną znajomość telewizyjnych seriali kryminalnych.
Warberg, który nie przejawiał specjalnego zachwytu faktem, że
musi być tam, gdzie jest, zamiast siedzieć spokojnie w domu i
czytać książkę, nie zwlekał z ripostą: - Byłem gotów paść na
kolana i dziękować Bogu, że tak właśnie postąpili.  Złapali  go
z  bagażnikiem  pełnym  nie  stemplowanych papierosów i jeżeli
będę im za bardzo suszyć głowę, z rozkoszą oskarżą go o przemyt.
Radzę wam, żebyście oboje z mężem jak najszybciej przyjechali do
Albany. - Przecież powiedział pan, że jutro mają go przewieźć do
Pensylwanii... - Tak, wszystko jest już przygotowane.  Jeżeli
mecz z tymi chłopcami ma się odbyć bez żadnej taryfy ulgowej, to
powinniśmy być zadowoleni, że rozegramy go na własnym boisku.
Problem nie polega na ekstradycji. - A na czym?
- Ci ludzie chcą wywołać "reakcję domina". Pani syn ma odegrać
rolę kostki, która padając przewraca sąsiednią, w tym przypadku
Willa Darnella, i tak dalej. Jednak Arnold nie chce powiedzieć
ani słowa. Powinniście zjawić się tutaj i przekonać go, że
współpraca z władzami leży w jego najlepiej pojętym interesie. -
 Naprawdę? - zapytała z wahaniem.
- Do diabła, tak! - zaskrzeczał w słuchawce podniesiony głos
prawnika. - Nikomu tutaj nie zależy, żeby pani syn trafił do
więzienia. Jest nieletni, pochodzi z dobrej rodziny, nie ma na
koncie żadnych przestępstw ani nawet wykroczeń przeciwko szkolnej
dyscyplinie. Może z tego wyjść ani razu nie spotykając się z
sędzią, ale musi zacząć mówić. Pojechali więc do Albany, gdzie
Reginę poprowadzono krótkim, wąskim korytarzem wyłożonym białymi
kafelkami, oświetlonym mocnymi żarówkami ukrytymi w okrągłych,
chronionych drucianą siatką zagłębieniach. W powietrzu unosił się
trudno wyczuwalny zapach lizolu i moczu, ona zaś przekonywała
samą siebie, że to tu właśnie trzymają jej syna, jej własnego
syna, lecz szło jej to bardzo opornie i z wielkimi trudnościami.
Po prostu nie mogła w to uwierzyć. Znacznie bardziej
prawdopodobna była ewentualność, że wszystko to jest tylko jakimś
koszmarnym złudzeniem. Jednak kiedy ujrzała Arniego, możliwość
ta uległa natychmiastowemu unicestwieniu, a wraz z nią ochronna
warstwa szoku, i Regina poczuła zimny, przenikający ją do głębi
strach. Wtedy właśnie po raz pierwszy uczepiła się pomysłu o
"wydobyciu nas z tego bagna" i chwyciła się go kurczowo, tak jak
tonący chwyta się koła ratunkowego. To był Arnie, jej syn, nie
w więziennej celi (oszczędzono jej tylko tego jednego doznania,
lecz ona już wtedy była wdzięczna nawet za najmniejszą oznakę
życzliwości), tylko w małym kwadratowym pokoiku, którego jedyne
umeblowanie stanowiły dwa krzesła i stół z powypalanymi śladami
po papierosach. Arnie wpatrywał się w nią nieruchomym
spojrzeniem, a jego mizerna twarz przypominała trupią główkę.
Zaledwie tydzień temu poszedł do fryzjera i kazał się ostrzyc
zdumiewająco krótko (do tej pory, wzorując się na Dennisie, nosił
dość długie włosy). Padające z góry światło docierało do samej
skóry, tak że chwilami wydawał się zupełnie łysy, jakby ogolono
mu głowę, pragnąc w ten sposób zmusić do złożenia zeznań. -
Arnie... - zaczęła i ruszyła w jego kierunku, ale dotarła tylko
do połowy drogi, gdyż zacisnął usta i odwrócił głowę w bok.
Zwyczajna kobieta wybuchłaby natychmiast płaczem, ale Regina nie
była zwyczajną kobietą. Pozwoliła, by lodowaty chłód powrócił i
ogarnął ją całą. Teraz tylko to mogło jej pomóc. Nie objęła go,
gdyż najwyraźniej nie życzył sobie tego, lecz usiadła na drugim
krześle i powiedziała, co powinien zrobić. Odmówił. Kazała mu
porozmawiać z policją. Odmówił ponownie. Próbowała go przekonać.
Odmówił. Straszyła go. Odmówił. Błagała. Odmówił. Wreszcie
umilkła na dłuższą chwilę, siedząc bez słowa i zmagając się z
rozsadzającym skronie bólem, po czym zapytała go dlaczego. Nie
chciał jej odpowiedzieć. - Myślałam, że jesteś sprytny! -
krzyknęła wreszcie. Niemal odchodziła od zmysłów; najbardziej ze
wszystkiego nie znosiła sytuacji, kiedy nie mogła postawić na
swoim, choć bardzo chciała albo wręcz musiała to osiągnąć.
Szczerze mówiąc, nic takiego nie zdarzyło się jej od czasu
opuszczenia rodzinnego domu. Aż do tej pory. Fakt, że ignoruje
ją smarkacz, który jeszcze niedawno ssał jej pierś, doprowadzał
ją do szaleństwa. - Myślałam, że jesteś sprytny, ale ty jesteś
głupi! Jesteś... jesteś idiotą! Wsadzą cię do więzienia! Chcesz
gnić w więzieniu dla jakiegoś Darnella? Tego właśnie chcesz? On
pierwszy cię wyśmieje, rozumiesz? Wyśmieje cię! Regina nie mogła
wyobrazić sobie nic gorszego, a całkowita obojętność jej syna
wobec takiej perspektywy rozwścieczyła ją jeszcze bardziej.
Poderwała się z krzesła i gwałtownym ruchem kogoś, kto
przygotowuje się do walki, odgarnęła włosy z czoła. Oddychała
szybko, a jej twarz pokryła się rumieńcem. Arniemu wydała się
nagle jednocześnie młodsza i starsza, znacznie starsza niż
kiedykolwiek. - Nie robię tego dla Darnella - odparł spokojnie -
 i nie mam zamiaru iść do więzienia. - Kto ty jesteś, Oliver
Wendell Holmes6? - Mimo to poczuła znaczną ulgę. Przynajmniej coś
powiedział. - Złapali cię w jego samochodzie z bagażnikiem
załadowanym papierosami! Przemycanymi papierosami! - Nie były w
bagażniku, tylko w tajnym schowku - poprawił ją Arnie. - Samochód
należał do Willa. Poprosił mnie, żebym nim pojechał. Spojrzała
mu prosto w oczy.
- Chcesz powiedzieć, że nic o nich nie wiedziałeś?
W jego oczach pojawiło się coś, czego po prostu nie mogła
zaakceptować. Coś zupełnie nie pasującego do jego twarzy:
pogarda. Mój złoty chłopczyk, mój złociuteńki - przemknęła jej
bezsensowna myśl. - Wiedziałem i Will też wiedział, ale oni chyba
najpierw muszą to udowodnić, prawda? Mogła tylko wpatrywać się
w niego ze zdumieniem.
- Nawet jeśli jakimś cudem to im się uda, dostanę wyrok w
zawieszeniu. - Arnie, ty w ogóle nie myślisz logicznie -
wykrztusiła wreszcie. - Może twój ojciec... - Owszem, myślę
logicznie - przerwał jej. - Nie wiem, jak to wygląda u was, ale
ja myślę bardzo logicznie. W małej, pomalowanej na zielono
poczekalni siedzieli na ławce Michael i Warberg. - Teraz ty pójdź
do niego - powiedziała do męża. - Może tobie uda się przemówić
mu do rozsądku. Wyszła nie czekając na odpowiedź. Zatrzymała się
dopiero na zewnątrz, kiedy na rozpalonych policzkach poczuła
lodowaty podmuch grudniowego wiatru. Michaelowi nie poszczęściło
się lepiej niż jej; wyszedł wkrótce z zupełnie suchym gardłem i
twarzą wyglądającą o dziesięć lat starzej niż przed kilkunastoma
minutami. W motelu Regina powtórzyła Warbergowi słowa Arniego i
zapytała, czy jej syn ma rację. Prawnik zastanawiał się przez
chwilę. - Tak, to całkiem sensowna linia obrony - przyznał. - Ale
byłaby znacznie bardziej sensowna, gdyby Arnie był pierwszym
kamieniem domina w szeregu. Niestety nie jest. Jednocześnie z nim
aresztowano miejscowego handlarza używanymi samochodami,
niejakiego Henry'ego Bucka. - Co powiedział? - zapytał Michael.
- Nie mam pojęcia, ale jego adwokat nie chciał zamienić ze mną
nawet jednego słowa. To niedobry znak. Jeśli Buck zacznie mówić,
zwali całą winę na Arniego. Jestem gotów założyć się o mój dom,
że zdoła udowodnić, iż wasz syn wiedział o schowku w bagażniku,
a wtedy będzie już bardzo niedobrze. - Warberg przyjrzał im się
uważnie. - To, co powiedział pani syn, nie jest aż tak sprytne,
jak mu się wydaje. Porozmawiam z nim jutro, zanim przewiozą go
do Pensylwanii. Spróbuję go przekonać, że istnieje całkiem realna
możliwość, iż cała afera spadnie na jego głowę.

Kiedy skręcili w ulicę, przy której mieszkali Steve i Vicky, z
zasnutego chmurami nieba zaczęły sypać pierwsze płatki śniegu.
Ciekawe, czy w Libertyville też już pada? - pomyślał Arnie i
dotknął skórzanej przywieszki od kluczyków, które miał w
kieszeni. Było to całkiem prawdopodobne. Christine wciąż stała
unieruchomiona w Garażu Darnella. I bardzo dobrze. Przynajmniej
nie była narażona na zmiany pogody. Zabierze ją stamtąd. Już
niedługo. Poprzedni weekend minął jak niewyraźny senny koszmar.
Molestujący go w małym pokoiku rodzice mieli nie wywołujące
żadnych skojarzeń twarze obcych ludzi. Jakieś głowy mówiące do
niego w dziwnym języku. Prawnik, którego wynajęli - Warley,
Warmly czy coś w tym rodzaju - gadał w kółko o jakiejś "teorii
domina" i o tym, że "trzeba uciekać z wyburzanego budynku, zanim
strop runie ci na głowę, chłopcze, tym bardziej kiedy za
rozbiórkę wzięły się dwa stany i trzy agencje federalne". Jednak
Arnie znacznie bardziej niepokoił się o Christine. Stawało się
dla niego coraz bardziej jasne, że Roland D. LeBay albo przebywał
stale obok niego, albo gdzieś w pobliżu, kto wie, czy nawet nie
w nim samym. Ta myśl nie tylko nie przeraziła go, lecz wręcz
przeciwnie, przyniosła mu ulgę. Musiał jednak być bardzo
ostrożny. Nie z powodu Junkinsa - przeczuwał, że Junkins
dysponuje tylko podejrzeniami, które w dodatku zwodzą go,
odciągając od Christine, zamiast prowadzić prosto ku niej.
Natomiast Darnell... Will mógł przysporzyć mu kłopotów. Tak,
prawdziwych kłopotów. Pierwszej nocy w Albany, kiedy matka i
ojciec wrócili do motelu, Arniego zaprowadzono do celi dla
tymczasowo aresztowanych, gdzie zasnął zadziwiająco szybko i
głęboko. Miał tam sen - może nie koszmar, ale też nic specjalnie
przyjemnego. Obudził się w środku nocy zlany zimnym potem.
Przyśniło mu się, że Christine została zmniejszona do rozmiarów
dłoni. Otaczał ją krajobraz jak z makiety kolejki elektrycznej,
jednak wykonany z zadziwiającą precyzją i dokładnością:
plastikowa ulica podobna jak dwie krople wody do Basin Drive,
inna, przypominająca John Kennedy Drive, gdzie zginął Moochie
Welch, wzniesiony z klocków Lego budynek szkoły średniej w
Libertyville. Plastikowe domy, papierowe drzewa... ...i olbrzymi,
tłusty Will Darnell przy pulpicie sterowniczym, decydujący o
prędkości, z jaką maleńki plymouth fury poruszał się po makiecie.
Powietrze wpadało do jego chorych płuc i uciekało stamtąd z
rykiem huraganu. "Nie waż się otworzyć gęby, chłopcze -
powiedział Will. Górował nad miniaturowym światem niczym
Zdumiewająco Wielki Człowiek z komiksu. - Nie waż się
podskakiwać, bo ja wszystko kontroluję. Na przykład mogę zrobić
to..." I zaczął przesuwać w prawo regulator prędkości.
"Nie! - próbował wrzasnąć Arnie. - Proszę, nie rób tego! Ja ją
kocham! Proszę, nie zabijaj jej!" Maleńka Christine pędziła coraz
szybciej przez maleńkie Libertyville, zamiatając na zakrętach
tyłem, ściąganym na zewnątrz przez siłę odśrodkową, ten
tajemniczy i przerażający fenomen. Stanowiła tylko czerwono-biały
zygzak, a jej silnik brzęczał głosem rozwścieczonego komara.
"Proszę! - krzyknął Arnie. - Prooooooszeeeeeeeę..."
Wreszcie Will, sprawiając wrażenie bardzo zadowolonego z siebie,
przesunął regulator w lewo. Samochodzik zaczął stopniowo
zwalniać. "Gdyby przyszły  ci  do  głowy jakieś  głupie  myśli, 
chłopcze, przypomnij sobie, gdzie zostawiłeś samochód. Trzymaj
gębę na kłódkę, to żadnemu z nas nie stanie się krzywda. Bywałem
już w gorszych tarapatach niż..." Arnie sięgnął po samochód, by
zdjąć go z makiety, lecz Will odtrącił jego rękę. "Czyj to był
towar, chłopcze?"
"Will, proszę..."
"Powiedz tylko, czyj to był towar".
"Mój".
"Nie zapomnij o tym".
Arnie obudził się, mając w uszach te słowa. Tej nocy nie udało
mu się już zasnąć. Czy prawdopodobieństwo, że Will wiedział...
no, że wiedział coś o Christine, było naprawdę tak mało realne?
Nie. Ze swojego przeszklonego biura widział różne rzeczy, ale
wiedział, że ma je zachować dla siebie... przynajmniej do czasu,
kiedy uzna, że powinien postąpić inaczej. Mógł wiedzieć to, czego
nie wiedział Junkins, to znaczy, że listopadowe odrodzenie
Christine było nie tylko niezwykłe, ale wręcz nieprawdopodobne.
Mógł wiedzieć, że większość napraw nigdy nie została wykonana,
a w każdym razie nie przez Arniego. Co jeszcze mógł wiedzieć?
Wraz z lodowatym zimnem pełznącym w górę po nogach i
wypełniającym stopniowo wnętrzności do mózgu Arniego dotarła
wreszcie świadomość, że Will mógł być w garażu tej nocy, kiedy
zginął Repperton i reszta. Wydawało się to nawet bardzo
prawdopodobne. Jimmy Sykes był niezbyt rozgarnięty i Will starał
się nigdy nie zostawiać go samego. "Nie waż się otworzyć gęby,
chłopcze. Nie waż się podskakiwać, bo mogę zrobić na przykład
to..." Jednak zakładając, że Will wie o wszystkim, to kto by w
to uwierzył? Było już za późno na okłamywanie samego siebie -
Arnie nie mógł, ba, nie chciał bronić się przed groźnymi myślami.
Kto by uwierzył Willowi, gdyby ten zdecydował się pewnego dnia
opowiedzieć o tym, że Christine od czasu do czasu wyrusza
samodzielnie na przejażdżki? Że wyruszyła na jedną z nich tej
nocy, kiedy zabito Moochiego Welcha, a także tej, gdy zginęli
tamci trzej dranie? Policja? Uśmialiby się do rozpuku. Junkins?
Prędzej, ale Arnie nie przypuszczał, żeby Junkins był w stanie
uwierzyć w coś takiego, nawet gdyby bardzo chciał. Tak więc nawet
gdyby Will wiedział, to co by mu z tego przyszło? Nagle, z
obezwładniającym przerażeniem, Arnie zdał sobie sprawę, że to nie
ma żadnego znaczenia. Za dzień lub dwa Will wyjdzie z aresztu,
a wtedy Christine stanie się jego zakładniczką. Będzie mógł ją
spalić - Darnell spalił w życiu mnóstwo samochodów i czasem nawet
przechwalał się tym, rozmawiając z Arniem w biurze - a potem
zmiażdżyć w zgniatarce. Wypalony kadłub Christine sunie powoli
na taśmociągu, by zamienić się w zgnieciony sześcian metalu...
Gliny zaplombowały garaż.
To również nie miało żadnego znaczenia. Will Darnell był
szczwanym lisem, przygotowanym na każdą ewentualność. Gdyby
chciał spalić Christine, na pewno udałoby mu się to zrobić, choć
było znacznie bardziej prawdopodobne, że zatrudniłby specjalistę
od wyłudzania odszkodowań - faceta, który wysypałby na tylne
siedzenie kilka kostek paliwa turystycznego, a następnie wrzucił
zapaloną zapałkę. Arnie bez trudu wyobraził sobie strzelające w
górę płomienie i czerniejącą w ogniu tapicerkę. Leżał na
więziennej pryczy czując okropną suchość w gardle i raptowne
bicie serca. "Nie waż się otworzyć gęby. Nie waż się
podskakiwać..."
Naturalnie, gdyby Will spróbował zrobić coś takiego i popełnił
choćby najmniejszy błąd, Christine załatwiłaby go. Jednak Arnie
miał dziwne przeczucie, że Will nie popełni żadnego błędu.

Następnego dnia przewieziono go do Pensylwanii, przedstawiono
zarzuty, po czym zwolniono za minimalną kaucją. Pierwsza rozprawa
miała odbyć się w styczniu i zaczęto już przebąkiwać o powołaniu
ławy przysięgłych. Sprawa zajmowała miejsce na pierwszych
stronach gazet w całym stanie, choć o Arniem wspominano tylko
jako o "pewnym młodym człowieku", którego dane personalne
"zostały utajnione zarówno przez władze stanowe, jak i federalne
ze względu na jego niepełnoletniość". Mimo to w Libertyville fakt
udziału Arniego w aferze nie stanowił dla nikogo tajemnicy. W
gruncie rzeczy było to małe miasteczko, którego mieszkańcy, w
większości związani w taki lub inny sposób z Uniwersytetem
Horlicks, wiedzieli o sobie niemal wszystko, w tym również to,
kto pracuje dla Willa Darnella i kto został zatrzymany zaraz za
granicą stanu prowadząc samochód z bagażnikiem pełnym
przemycanych papierosów. Ta świadomość stanowiła najgorszy z
koszmarów dręczących Reginę. Po krótkiej wizycie w areszcie Arnie
wrócił do domu pod opiekuńcze skrzydła rodziców, zwolniony za
kaucją tysiąca dolarów. Tak naprawdę to wszystko było tylko grą
w wielki, zasrany Monopol. Jak należało się spodziewać, rodzice
natychmiast podsunęli mu kartę "Wychodzisz z Więzienia".

- Dlaczego się uśmiechasz, Arnie? - zapytała Regina. Michael
prowadził samochód z prędkością piechura, usiłując dojrzeć przez
śnieżną kurzawę dom Steve'a i Vicky. - A uśmiechałem się?
- Tak - powiedziała, dotykając dłonią jego włosów.
- Nie pamiętam - odparł nieobecnym głosem i Regina cofnęła rękę.

Wrócili do domu w niedzielę; rodzice nie narzucali mu się, być
może dlatego, że nie wiedzieli, jak z nim rozmawiać, może
dlatego, że czuli do niego obrzydzenie, a może po trosze z obu
tych powodów. Jego w każdym razie gówno to obchodziło. Czuł się
wyczerpany, wymięty i zupełnie rozbity. Matka położyła się
natychmiast do łóżka i przespała całe popołudnie, wyłączywszy
uprzednio telefon, ojciec zaś pętał się bez celu po warsztacie,
od czasu do czasu włączając i wyłączając elektryczny hebel. Arnie
siedział w salonie i oglądał transmisję z meczu futbolowego. Nie
wiedział, kto gra, i nie chciał wiedzieć; w zupełności
wystarczyła mu możliwość obserwowania graczy uganiających się za
piłką, najpierw w ciepłych promieniach słońca, a potem w strugach
marznącego deszczu, który pozamazywał linie i zamienił boisko w
grząskie bagno. Około szóstej zapadł w drzemkę.
I miał sny.
Miał sny także tej nocy i następnej, leżąc w łóżku, w którym
sypiał od najwcześniejszego dzieciństwa, widząc na suficie nad
sobą znajomy cień rzucany przez rosnący za oknem wiąz (szkielet
zimową porą, co roku w maju okrywający się w cudowny sposób
ciałem). Jego sny nie przypominały tego, w którym widział
ogromnego Willa Darnella górującego nad makietą miasteczka.
Pamiętał je tylko przez kilka chwil po przebudzeniu. Może i
dobrze, że tak właśnie było. Jakaś postać stojąca na poboczu
drogi; trupi palec stukający w gnijącą dłoń w idiotycznej parodii
wyliczania nakazów lub zakazów; niejasne wspomnienie wyzwolenia
i... ucieczki? Tak, ucieczki. Właściwie nic więcej, jeśli nie
liczyć... Tak, uciekał od tych snów do rzeczywistości mając pod
powiekami tylko jeden zapamiętany obraz: on sam za kierownicą
Christine, jadący powoli w szalejącej zamieci, w tak gęstym
śniegu, że z trudem mógł dojrzeć koniec maski samochodu. Wiatr
nie wył, lecz ryczał niskim, przerażającym głosem. Nagle obraz
zmieniał się; śnieg nie był już śniegiem, tylko serpentynami, ryk
wiatru zaś zamienił się w ryk tłumu zebranego wzdłuż Piątej Alei
i pozdrawiającego go co sił w płucach. Pozdrawiającego Christine.
Tłum wiwatował, ponieważ on i Christine... oni oboje... Uciekli.
Za każdym razem, kiedy pojawiał się ten dziwny sen, wracała ta
sama myśl: Wyjeżdżam stąd, jak tylko to się skończy. Wyjeżdżam
na dobre. Jadę do Meksyku. Meksyk, ze swoim świecącym bez przerwy
słońcem i wiejską ciszą, wydawał mu się bardziej realny od snów.
Krótko po wyswobodzeniu z ostatniego z nich przyszedł mu do głowy
pomysł, żeby jak za dawnych czasów spędzić święta z ciotką Vicky
i wujem Steve'em. Obudził się, a pomysł pozostał, trwając w jego
umyśle z zadziwiającym uporem. Wydawał się bardzo dobry, wręcz
znakomity. Byle tylko wydostać się z Libertyville przed... No,
przed świętami, bo niby przed czym?
Powiedział więc o tym rodzicom, szczególnie mocno starając się
przekonać Reginę. W środę nagle poddała się i zgodziła. Wiedział,
że rozmawiała z Vicky, Vicky zaś nigdy nie starała się niczego
na niej wymusić, więc pewnie dlatego Regina ustąpiła. Teraz, w
Wigilię Bożego Narodzenia, Arnie czuł, że już wkrótce wszystko
będzie w porządku.

- To już tutaj, Mike - powiedziała Regina. - Zaraz go miniesz,
jak zawsze, kiedy tu przyjeżdżamy. Michael chrząknął i skręcił
na podjazd.
- Ja też go zauważyłem - odparł usprawiedliwiającym tonem, jaki
przyjmował zawsze w obecności żony. To kompletny osioł - pomyślał
Arnie. Ona mówi do niego jak do osła, jeździ na nim jak na ośle,
a on ryczy jak osioł. - Znowu się uśmiechasz - powiedziała
Regina.
- Po prostu pomyślałem sobie, jak bardzo was kocham.
Ojciec spojrzał na niego, zaskoczony i poruszony, a w oczach
matki błysnęło coś, co mogło być łzami. Uwierzyli mu.
Zasrańcy.
W Libertyville o trzeciej po południu śnieg prószył wciąż jeszcze
od niechcenia, choć płatki stawały się coraz większe i spadały
ku ziemi coraz prędzej. Radiowi meteorolodzy twierdzili jednak,
że nie należy się cieszyć z opóźnienia w nadejściu burzy, gdyż
oznacza ono tylko tyle, że zamieć uderzy z jeszcze większą siłą.
Przewidywane opady śniegu miały wynieść od trzydziestu do nawet
czterdziestu centymetrów, co przy silnym wietrze oznaczało zaspy
metrowej i większej wysokości.

Leigh Cabot siedziała w salonie naprzeciwko małej naturalnej
choinki, która zaczęła już pomału gubić igły. (Leigh była gorącą
zwolenniczką tradycji i już od czterech lat z powodzeniem
przeciwstawiała się zapędom ojca pragnącego nabyć sztuczne
drzewko i próbom matki rozpoczynania jesienno-zimowego sezonu
świątecznego nie przepisowym indykiem na Święto Dziękczynienia,
tylko jakąś gęsią albo kaczką). Została w domu zupełnie sama,
gdyż rodzice, jak co roku, pojechali do Stewartów na wigilijnego
drinka. Pan Stewart był nowym szefem ojca; obaj mężczyźni bardzo
się polubili, pani Cabot zaś z całego serca popierała tę
przyjaźń. W ciągu ostatnich dziesięciu lat przeprowadzali się
sześć razy, skacząc z miejsca na miejsce po całym Wschodnim
Wybrzeżu, lecz ze wszystkich dotychczasowych przystanków matce
najbardziej spodobało się właśnie w Libertyville. Chciała tu
zostać na stałe, a przyjaźń jej męża z panem Stewartem mogła
stanowić gwarancję realizacji tych planów. Zupełnie sama i wciąż
dziewica - pomyślała Leigh. Była to tak głupia myśl, że
dziewczyna zerwała się z miejsca i przeszła do kuchni,
wypełnionej przeróżnymi elektryczno-mechanicznymi odgłosami:
cykaniem zegara, skwierczeniem pieca, w którym piekła się szynka
(wyłącz to o piątej, jeśli jeszcze wtedy nie wrócą - przypomniała
sobie), dźwięcznymi brzdąknięciami z lodziarki, obwieszczającymi
powstanie kolejnej kostki. Otworzywszy lodówkę zobaczyła sześć
puszek coli stojących obok piwa taty. Odejdź precz, szatanie -
pomyślała, lecz mimo to wzięła jedną puszkę. Nie ma najmniejszego
znaczenia, jaki wpływ wywrze to na jej cerę. I tak nie ma już
chłopaka. Nawet jeżeli dostanie pryszczy, to co z tego? Po raz
pierwszy w życiu czuła się nieswojo w pustym domu. Do tej pory
zawsze, kiedy zostawała sama, była bardzo zadowolona i nawet
jakby trochę dumna z siebie - bez wątpienia stanowiło to
pozostałość z czasów dzieciństwa. Atmosfera domu działała na nią
uspokajająco. Teraz jednak odgłosy rozlegające się w kuchni,
narastające wycie wiatru na zewnątrz, nawet szmer kapci
przesuwających się po linoleum - wszystko to wydawało się groźne,
a nawet przerażające. Gdyby wydarzenia potoczyły się inaczej,
mógłby z nią teraz być Arnie. Rodzice, a szczególnie matka,
bardzo go lubili. Początkowo. Teraz, rzecz jasna, po tym, co się
stało, matka załamałaby się, gdyby wiedziała, że jej córka
jeszcze o nim myśli. A tak właśnie było. Myślała o nim prawie bez
przerwy. Zastanawiała się, dlaczego tak bardzo się zmienił.
Zastanawiała się, jak zniósł rozstanie. Zastanawiała się, czy nic
mu nie jest. Wiatr zawył przeraźliwie, po czym przycichł na
chwilę. Nie wiadomo czemu skojarzyło się jej to z rykiem silnika
wspinającego się nagle na wysokie obroty. "I nie wróci już z
Zakrętu Śmierci"... - szepnęło jej coś do ucha. Właściwie bez
powodu podeszła do zlewozmywaka i wylała całą zawartość puszki,
nie wiedząc, czy zaraz wybuchnie płaczem, zwymiotuje, czy zrobi
jeszcze coś innego. Nagle uświadomiła sobie ze zdziwieniem, że
potwornie się boi. Zupełnie bez powodu.
Oczywiście.
Dobrze, że rodzice zostawili samochód w garażu. (Samochody, wciąż
myślała o samochodach). Nie lubiła, kiedy lekko podchmielony
ojciec siadał za kierownicą. Stewartowie mieszkali tylko trzy
przecznice dalej, więc ojciec i matka poszli do nich na piechotę,
obejmując się i chichocząc jak dwoje dużych dzieci wybierających
się na dwór, żeby zrobić bałwana. Powrotny spacer na pewno trochę
ich otrzeźwi. Dobrze im to zrobi. Dobrze im zrobi, jeżeli...
Wiatr znowu przybrał na sile i Leigh nagle ujrzała matkę i ojca
brnących przez coraz głębszy śnieg, trzymających się pod ręce,
żeby nie pośliznąć się i nie wylądować na tyłkach. Kto wie, może
nawet tata podszczypywał mamę przez ciepłe majtki, tak jak to
robił czasem z Leigh, kiedy była nadąsana i okazywała wszystkim
swój zły humor. Okropnie ją to irytowało, właśnie dlatego, że
było takie niepoważne i pasujące raczej do młodego chłopaka, a
nie do dorosłego mężczyzny. Mimo to, ma się rozumieć, kochała ich
oboje. Jej miłość stanowiła część irytacji, okazjonalne
rozdrażnienie zaś stanowiło nieodłączną część miłości.
Przedzierali się przez śnieżną zamieć, a w pewnej chwili za nimi
w ciemności otworzyło się dwoje wielkich zielonych oczu...
zatrważająco podobnych do lampek na tablicy przyrządów, które
widziała krztusząc się na śmierć... i te oczy rosły, skradając
się za jej bezbronnymi, roześmianymi rodzicami... Nabrała
raptownie powietrza w płuca i wróciła do salonu. Podeszła do
telefonu, wyciągnęła rękę, cofnęła ją, zbliżyła się do okna i
objąwszy się mocno ramionami spojrzała na kłębiącą się na
zewnątrz biel. Co właściwie chciała zrobić? Zadzwonić do nich?
Powiedzieć im, że siedzi sama w domu, myśli o samochodzie
Arniego, jego stalowej dziewczynie, i że chce, by szybko wracali,
gdyż boi się o nich i o siebie? Czy to właśnie chciała zrobić?
Wspaniale, Leigh. Naprawdę wspaniale.
Odśnieżony przez pług pas asfaltu znikał stopniowo pod pokrywą
białego puchu. Wiatr od czasu do czasu starał się wspomóc wysiłki
ludzi, zamiatając śnieg i unosząc go w górę mocniejszymi
podmuchami, gdzie wtapiał się w stalowoszare niebo jak nieważki,
upiorny dym. Groza czaiła się wszędzie dookoła i Leigh była
całkowicie pewna, że już wkrótce coś się zdarzy. Wiadomość o tym,
że Arnie został aresztowany pod zarzutem przemytu, wstrząsnęła
nią do głębi, lecz jej reakcja była niczym w porównaniu z tą,
jaka nastąpiła kilka dni wcześniej, kiedy rano rozłożyła gazetę
i ujrzała na pierwszej stronie informację o tym, co się stało z
Buddym Reppertonem i jego dwoma kolegami. Pierwsza myśl, jaka
wówczas przyszła jej do głowy, była całkowicie pewna i
jednoznaczna: Christine. A teraz zawisło nad nią ciężkie
przeczucie kolejnego nieszczęścia. Nie potrafiła się go pozbyć
ani się od niego uwolnić. Tamtego dnia Arnie brał udział w
turnieju szachowym w Filadelfii, dowiedziała się tego niemal od
razu, i to wszystko, nie będzie więcej zawracała sobie głowy,
włączy wszystkie radia i telewizor, w domu zrobi się głośno, nie
będzie myśleć o tym samochodzie, który śmierdział jak rozkopany
grób, o tym samochodzie, który chciał ją zabić, zamordować... -
Do licha! - szepnęła. - Czemu nie przestaniesz?
Jej ramiona pokryły się gęsią skórką.
Odwróciła się gwałtownie, podeszła znowu do telefonu, wzięła
książkę telefoniczną i podobnie jak Arnie dwa tygodnie temu
zadzwoniła do Szpitala Miejskiego w Libertyville. Urzędniczka
poinformowała ją przyjemnym głosem, że pan Guilder został
wypisany dziś rano. Leigh podziękowała i odłożyła słuchawkę.
Przez chwilę stała w pustym salonie spoglądając na małą choinkę,
prezenty i żłóbek, po czym odszukała w książce numer Guilderów. -
 To ty, Leigh? - ucieszył się Dennis.
Słuchawka w jej dłoni była zupełnie zimna.
- Dennis, czy mogę przyjechać do ciebie i porozmawiać?
- Dzisiaj? - zapytał ze zdziwieniem.
W jej głowie kłębiły się splątane myśli. Szynka w piecyku.
Powinna wyłączyć go o piątej. Rodzice wrócą do domu. Przecież to
Wigilia. Śnieg. A poza tym... poza tym nie była pewna, czy na
zewnątrz będzie mogła czuć się bezpieczna. Ze śnieżnej zamieci
w każdej chwili mogło wyłonić się wszystko, dosłownie wszystko.
Nie, nie dzisiaj. Dzisiaj było zbyt niebezpiecznie. - Leigh?
- Nie, nie dzisiaj - powiedziała na głos. - Muszę zaczekać na
rodziców. Poszli na chwilę do przyjaciół. - Moi też - odparł
Dennis z rozbawieniem. - Gram z siostrą w warcaby. Oszukuje jak
diabli. Przytłumione:
- Wcale nie!
W innych okolicznościach byłoby to nawet zabawne, ale nie teraz.
- Po świętach. Może we wtorek, dwudziestego szóstego. Pasuje ci?
- Jasne. Leigh, czy chodzi o Arniego?
- Nie - odparła, ściskając słuchawkę z taką siłą, że niemal
straciła czucie w palcach. Musiała bardzo się starać, żeby jej
głos brzmiał choćby w miarę normalnie. - Nie o Arniego. Chcę z
tobą porozmawiać o Christine.


42. BURZA NADESZŁA

Piekielna z niej maszyna, to jasne jest jak słońce,
Cholernie mocny silnik, gumy gorące,
Kiedy rusza przed siebie z przeraźliwym rykiem,
A ja myślę o tobie, choć patrzę z zachwytem
Na nią, gdy pędzi tnąc mrok swoimi światłami.
Co powiesz, kochanie? Czy pojedziesz z nami?

Bruce Springsteen

O piątej po południu burza śnieżna objęła całą Pensylwanię, nie
dopuszczając do tradycyjnego nasilenia panicznych, dokonywanych
w ostatniej chwili zakupów. Większość sprzedawców i właścicieli
sklepów była za to wdzięczna Matce Naturze, mimo utraconej części
dochodów. Popijając drinki przy blasku choinkowych świeczek
pocieszali się, że nadrobią to z nawiązką we wtorek, zaraz po
świętach. Jednak tego wieczoru, kiedy zmierzch ustąpił miejsca
mrocznej, wypełnionej zamiecią nocy, Matka Natura wcale nie
wydawała się troskliwa i opiekuńcza. Przypominała raczej okrutną,
bezlitosną wiedźmę, nic sobie nie robiącą z Bożego Narodzenia;
zerwała świąteczną dekorację z budynku Izby Handlowej i cisnęła
ją w czarne niebo, przewróciła wielką szopkę ustawioną przed
siedzibą policji i przysypała ją śniegiem, tak że owce, kozy,
Matka Boska i Dzieciątko ujrzeli światło dzienne dopiero pod
koniec stycznia, kiedy odsłoniły je pierwsze roztopy, a wreszcie,
jakby wieńcząc dzieło zniszczenia, obaliła dwunastometrową
choinkę zdobiącą plac przed ratuszem miejskim, wybijając jej
wierzchołkiem okno w gabinecie kierownika Okręgowego Urzędu
Podatkowego. Około siódmej wieczorem pługi przestały nadążać z
usuwaniem świeżego śniegu. Kwadrans po siódmej autobus linii
Trailways przepchał się przez Main Street prowadząc za sobą kilka
samochodów osobowych podążających za nim niczym szczeniaki za
matką, po czym ulica zupełnie opustoszała, jeśli nie liczyć kilku
zaparkowanych przy krawężnikach wozów, zagrzebanych po zderzaki
w pryzmach śniegu odwalonych na bok przez pługi. Do rana
wszystkie miały niemal zupełnie zniknąć w białych zaspach.
Kierujący nie istniejącym ruchem sygnalizator, wiszący nad
skrzyżowaniem Main Street z Basin Drive, tańczył dziko w
podmuchach porywistego wiatru, aż wreszcie rozległ się donośny
trzask, strzeliły iskry i światło zgasło. Akurat wtedy
przechodzili przez jezdnię trzej pasażerowie, którzy przed chwilą
wysiedli z ostatniego wieczornego autobusu; zerknęli w górę, po
czym przyśpieszyli kroku. O ósmej, kiedy państwo Cabot dotarli
wreszcie do domu (ku ogromnej, lecz cichej uldze Leigh),
wszystkie lokalne stacje radiowe nadawały apel Policji Stanowej
o pozostanie w domach. O dziewiątej, kiedy Michael, Regina i
Arnie, wszyscy ze szklaneczkami gorącego rumu w dłoniach (zimowa
specjalność wuja Steve'a), zgromadzili się w towarzystwie autora
napitku i ciotki Vicky przed telewizorem, by obejrzeć Alastaira
Sima w "Opowieści wigilijnej", śnieg zasypał czterdziestomilowy
odcinek głównej autostrady stanowej. Do rana miał ją zasypać
prawie całą. O wpół do dziesiątej, kiedy w opustoszałym Garażu
Darnella nagle zapłonęły reflektory Christine, wycinając z
ciemności jaskrawobiały stożek, Libertyville było już zupełnie
wymarłe, jeśli nie liczyć przesuwających się od czasu do czasu
ulicami pługów. Silnik Christine zapalił i zgasł.
Zapalił i zgasł.
Dźwignia zmiany biegów przesunęła się na D.
Christine ruszyła z miejsca.
Przyczepiony do przeciwsłonecznej osłony po stronie kierowcy
emiter wysłał wiązkę podczerwieni i drzwi z klekotem posłusznie
powędrowały w górę. Do wnętrza wdarły się kłęby niesionego
wiatrem śniegu. Christine wyjechała z garażu jak duch, skręciła
w prawo i pojechała ulicą, sunąc przez głęboki śnieg pewnie, bez
wahania i najmniejszego poślizgu. Zamigotał kierunkowskaz -
samotne, bursztynowe oko w szalejącej zamieci. Christine skręciła
w lewo, w kierunku John Kennedy Drive.

Don Vandenberg siedział w kantorze stacji benzynowej swojego ojca
ze stopami opartymi na biurku i stojącym kutasem. Czytał jedną
z pornograficznych książek ojca, niezwykle inspirujące i
skłaniające do refleksji dzieło zatytułowane "Wilgotna Pammie".
Pammie przerżnęli już wszyscy, którzy mieli na to ochotę, z
wyjątkiem mleczarza i jej psa, ale mleczarz właśnie dzwonił do
drzwi, a pies leżał na podłodze i merdał ogonem, kiedy
zadźwięczał dzwonek, informując o pojawieniu się klienta. Don z
rozdrażnieniem oderwał wzrok od książki. Cztery godziny temu, o
szóstej, zadzwonił do ojca z pytaniem, czy nie powinien zamknąć
stacji - zanosiło się na to, że tej nocy ruch będzie tak mały,
że nie zarobią nawet na rachunek za prąd zużyty przez neon.
Jednak ojciec, siedzący wygodnie w ciepłym domu, kazał mu zostać
aż do północy. Jeżeli na świecie istniał jakiś odpowiednik
Scrooge'a7, pomyślał Don odkładając z trzaskiem słuchawkę, to był
nim właśnie jego stary. Prawda wyglądała w ten sposób, że Don po
prostu bał się siedzieć tu sam w nocy. Kiedyś, wcale nie tak
dawno temu, miałby liczne towarzystwo. Na pewno byłby tu Buddy,
Buddy zaś działał jak magnes, przyciągając innych alkoholem,
czasem trawką, ale przede wszystkim siłą osobowości. Teraz jednak
wszyscy nie żyli. Wszyscy, co do jednego. Choć czasem Donowi
wydawało się, że wcale tak nie jest. Nieraz odnosił wrażenie
(szczególnie w nocy, kiedy był zupełnie sam, tak jak teraz), że
kiedy podniesie wzrok, zobaczy ich siedzących w kantorku na tych
samych miejscach co zwykle - Richie Trelawney po prawej, Moochie
Welch po lewej, między nimi zaś Buddy z butelką "Texas Driver"
w ręku i papierosem z marihuany wetkniętym za ucho. Wszyscy
przeraźliwie bladzi jak wampiry, z oczami lśniącymi matowo jak
oczy śniętych ryb. Buddy wyciągnąłby do niego butelkę i szepnął:
Pociągnij sobie, palancie. Już niedługo będziesz martwy tak jak
my. Te przywidzenia bywały nieraz tak bardzo realne, że zasychało
mu w gardle i trzęsły się ręce. Doskonale wiedział, dlaczego tak
się działo. Nigdy nie powinni byli podnieść ręki na samochód
Ciporyjca. Wszyscy, którzy brali udział w tej wyprawie, zginęli
straszną śmiercią - to znaczy wszyscy, z wyjątkiem jego i
Sandy'ego Galtona, który pewnego dnia wsiadł do swego starego,
poobijanego mustanga i odjechał w siną dal. Podczas długich nocy
spędzanych na stacji benzynowej Don nieraz dochodził do wniosku,
że chętnie zrobiłby to samo. Na zewnątrz rozległo się
zniecierpliwione trąbnięcie.
Don odłożył z trzaskiem książkę na biurko obok umazanej smarami
maszynki do czytania kart kredytowych i wciągnął kurtkę,
spoglądając przez okno i zastanawiając się, co za wariat wybrał
się na przejażdżkę w taką gównianą pogodę. Jednak sypiący gęsto
śnieg sprawił, że nie mógł dojrzeć ani kierowcy, ani jego
samochodu; widział tylko świecące reflektory i niewyraźny zarys
długiego nadwozia, zbyt długiego, żeby mógł to być jeden z
produkowanych obecnie wozów. Pewnego dnia, rozmyślał, zakładając
rękawiczki i żegnając się niechętnie ze swoim wzwodem, pewnego
dnia ojciec kupi samoobsługowe dystrybutory i wreszcie skończy
się ta psia robota. Każdy, kto był na tyle szalony, żeby ruszać
się z domu w taką noc, zasługiwał na to, żeby własnoręcznie nalać
sobie paliwo. Wiatr niemal wyrwał mu drzwi z ręki. Złapał je w
ostatniej chwili, by nie zamknęły się z trzaskiem, gdyż mogłaby
pęknąć wprawiona w nie szyba. Pośliznął się przy tym i o mało nie
wylądował na tyłku. Mimo bezustannego wycia wiatru (którego
starał się nie słyszeć), zdecydowanie nie docenił rozmiarów
burzy. Utrzymał się na nogach wyłącznie dzięki temu, że zapadły
się do połowy łydek w śnieg. Ten pieprzony wóz ma chyba rakiety
śnieżne - pomyślał z niechęcią. Jeśli facet będzie płacił kartą
kredytową, przetrącę mu kręgosłup. Brnąc w sypkim puchu dotarł
do pierwszej wysepki z dystrybutorami. Ma się rozumieć, ten
pieprzony kretyn podjechał do ostatniej. Podniósł na chwilę
głowę, ale wiatr natychmiast sypnął mu w twarz lodowatym pyłem,
więc opuścił ją prędko i naciągnął głębiej kaptur kurtki.
Wreszcie dotarł do samochodu, przeszedł przed nim, skąpany w
zimnym blasku poczwórnych reflektorów, i podszedł do drzwi od
strony kierowcy. W świetle zawieszonych nad dystrybutorami
jarzeniówek nadwozie lśniło głębokim odcieniem szkarłatu. Don nie
czuł już policzków. Jeżeli zażyczy sobie benzyny za dolara i
będzie chciał, żebym sprawdził olej, każę mu stąd spieprzać -
pomyślał i uniósł nieco głowę, wystawiając ponownie twarz na
kąśliwe podmuchy wiatru. Szyba opuściła się bezszelestnie. - Czym
mogę panu s... - zaczął, ale głos uwiązł mu w gardle, a zgłoska
"s" w słowie "służyć" zamieniła się w bezsilny syk przerażenia.
Przez okno, nie dalej niż trzydzieści centymetrów od jego twarzy,
wychylało się gnijące ciało. Zamiast oczu miało wielkie, puste
jamy, a pomiędzy skurczonymi, zmumifikowanymi wargami kiwały się
pożółkłe zęby. Jedna bielejąca w mroku ręka spoczywała na
kierownicy, druga zaś z mrożącym krew w żyłach chrzęstem
wyciągnęła się w jego stronę. Don szarpnął się wstecz, czując,
jak serce łomoce mu w piersi w szaleńczym tempie, a gardło zalewa
roztopiony strumień strachu. Wychylający się z okna trup skinął
na niego ręką; silnik samochodu nagle ożył i ryknął przeraźliwie,
wspinając się na coraz wyższe obroty. - Nalej do pełna - szepnęło
monstrum. Mimo obezwładniającego przerażenia Don zauważył, że
miało na sobie zapleśniałe i brudne resztki wojskowego munduru. -
 Nalej do pełna, zasrańcu. Obnażone zęby wyszczerzyły się w
blasku jarzeniówek, a w czarnej jamie ust błysnęło coś jakby ze
złota. - Pociągnij sobie, palancie - szepnął ochryple inny głos
i na tylnym siedzeniu poruszył się Buddy Repperton, podając
Donowi butelkę ,,Texas Driver". Jego uśmiech był pełen wijących
się robaków, pomiędzy resztkami włosów zaś uwijały się stada
karaluchów. - Myślę, że ci się przyda. Z ust Dona wyrwał się
przeraźliwy wrzask. Odwrócił się i rzucił do ucieczki, sadząc
przez głęboki śnieg wielkimi, komicznymi susami. Wrzasnął jeszcze
raz, kiedy usłyszał za plecami morderczy ryk ośmiocylindrowego
silnika. Zerknąwszy przez ramię zobaczył wreszcie, że to
Christine stoi przy dystrybutorze, a właściwie stała, bo właśnie
w tej chwili ruszyła za nim, z tylnymi kołami buksującymi w
sypkim śniegu. Zjawy, które widział przed chwilą, zniknęły, ale
to wcale nie dodało mu otuchy. Samochód ruszył, choć miejsce za
kierownicą było puste. Skręcił w kierunku ulicy, wspiął się na
zaspę usypaną przez pługi i zeskoczył na drugą stronę. Szalejący
wiatr oczyścił dokładnie chodnik, pozostawiając na nim tu i
ówdzie jedynie niewielkie spłachetki lodu. Don pośliznął się na
jednym z nich, stracił równowagę i runął na plecy. W chwilę potem
zalała go powódź białego światła. Przeturlał się na brzuch,
podniósł głowę i wybałuszył przerażone oczy w samą porę, by
ujrzeć, jak Christine przebija się przez śnieżną zaspę i pędzi
na niego jak lokomotywa.

Podobnie jak Galia, tereny, na których leżało Libertyville, były
podzielone na trzy części. Otaczające bezpośrednio miasto półkole
niskich wzgórz znanych aż do połowy dziewiętnastego wieku pod
nazwą "Pasmo Wolności" (przypominała o tym tablica wmurowana w
dwusetną rocznicę powstania Stanów Zjednoczonych na rogu Rogers
i Tacklin Street) stanowiło jedyną rzeczywiście ubogą jego część.
Była to mało atrakcyjna dzielnica mieszkań do wynajęcia i
drewnianych domków. Nad podwórkami krzyżowały się niezliczone
sznury do bielizny, pod którymi w cieplejsze pory roku kłębiły
się gromady dzieci i piętrzyły sterty zabawek Fisher-Price; w
większości przypadków zarówno zabawki, jak i dzieci znajdowały
się w nie najlepszym stanie. Kiedyś mieszkali tu ludzie należący
do klasy średniej, lecz od roku 1945, kiedy skończył się
gospodarczy boom związany z rozwiniętą na wielką skalę produkcją
przemysłu wojennego, okolica zaczęła stopniowo podupadać.
Początkowo degradacja następowała dość powoli, by wyraźnie
przybrać na tempie w latach sześćdziesiątych i na początku
siedemdziesiątych. Teraz doszło jeszcze najgorsze, choć nikt nie
chciał powiedzieć tego na głos, a w każdym razie nie przy
ludziach, którzy mogliby później powołać się na jego słowa. W
sąsiedztwie osiedlało się coraz więcej czarnuchów. Szeptano o tym
jedynie w ścisłym gronie znajomych, podczas przyjęć w lepszej
części miasta: Niech Bóg ma nas w swojej opiece, bo do
Libertyville przyjeżdża coraz więcej czarnuchów. Okolica ponownie
zyskała własną nazwę, ale tym razem nie było to "Pasmo Wolności",
lecz "Niskie Wzgórza". Dla wielu osób sankcjonowało to powstanie
czegoś w rodzaju zalążka przyszłego getta. Wydawca "Keystone"
został dyskretnie poinformowany przez swoich najzamożniejszych
sponsorów, że jeśli nazwa ta pojawi się kiedykolwiek w druku, tym
samym oficjalnie potwierdzając swoje istnienie, wszyscy oni
poczuliby się bardzo, ale to bardzo dotknięci. Wydawca, którego
matce udało się nie wychować swoich dzieci na głupców,
zatroszczył się o to, by coś takiego nigdy nie miało miejsca.
Heights Avenue odłącza się w samym mieście od Basin Drive, po
czym zaczyna coraz bardziej piąć się w górę. Przeciąwszy Niskie
Wzgórza prowadzi przez dość rozległe tereny leśne, by dotrzeć
wreszcie do najbardziej reprezentacyjnej dzielnicy, znanej po
prostu jako Wzgórza. Wszystko to może wam się wydawać trochę
niejasne - Wzgórza takie, Wzgórza owakie - ale mieszkańcy
Libertyville dobrze wiedzieli, o czym mówią. Niskie Wzgórza
oznaczały mniej lub bardziej zaawansowaną biedę, natomiast po
odrzuceniu przymiotnika "niskie" otrzymywało się synonim bogactwa
i zamożności. Wznosiły się tu piękne stare domy, w większości
odsunięte dyskretnie od ulicy, niektóre ukryte za wysokimi
żywopłotami. Mieszkali w nich ludzie rządzący miastem - wydawca
gazety, czterej lekarze, bogata i lekko zwariowana wnuczka
człowieka, który wynalazł sposób błyskawicznego wyrzucania
pustych łusek z pistoletu maszynowego, a przede wszystkim
prawnicy. Za tą budzącą szacunek oazą małomiasteczkowej
zamożności Heights Avenue prowadziła przez najprawdziwszy gęsty
las, by po trzech milach dotrzeć do najwyższego punktu w okolicy,
gdzie odbijała w lewo Stanson Road, kończąca się ślepo na Skarpie
górującej nad całym miasteczkiem i kinem dla zmotoryzowanych. Po
drugiej stronie pasma niskich gór (również jednak zwanych
Wzgórzami) rozciągał się teren zabudowany czterdziesto- i
pięćdziesięcioletnimi, niszczejącymi z wolna domami. Na wysokości
ostatnich zabudowań Heights Avenue zamieniała się w drogę lokalną
numer 2. O wpół do jedenastej w wigilijny wieczór dwutonowy
plymouth z 1958 roku sunął Heights Avenue, tnąc snopami światła
ponurą, kipiącą śniegiem ciemność. Długoletni mieszkańcy tych
terenów daliby głowę za to, że w taką pogodę mógłby tędy
przejechać, i to z najwyższym trudem, tylko terenowy samochód z
napędem na cztery koła, ale Christine jechała ze stałą prędkością
trzydziestu mil na godzinę z zapalonymi reflektorami,
wycieraczkami zamiatającymi przednią szybę, zupełnie pusta w
środku. Zostawiała za sobą dwa samotne ślady, miejscami głębokie
na trzydzieści centymetrów. Wiejący bez przerwy wiatr zasypywał
je w okamgnieniu. Od czasu do czasu przedni zderzak uderzał w
szczyt rosnącej na drodze pryzmy, wzbijając w górę fontannę
białego pyłu. Christine minęła Stanson Road i Skarpę, gdzie
kiedyś przyjechali Arnie i Leigh, dotarła do najwyższego punktu
drogi i zaczęła zjeżdżać w dół, najpierw przez ciemny las
przecięty jedynie białą wstęgą szosy, potem między podmiejskimi
domami o oknach rozświetlonych ciepłym, przytulnym blaskiem i
kolorową poświatą bijącą od choinkowych lampek. W jednym z tych
domów pewien młody człowiek, który właśnie odegrał rolę świętego
Mikołaja, teraz zaś popijał z żoną drinka, ciesząc się kolejnymi
szczęśliwymi świętami, zerknął przypadkiem w okno i dostrzegł
reflektory sunącego przez ciemność samochodu. Pokazał je żonie. -
 Jeśli ten facet przejechał tej nocy przez Wzgórza, to chyba
musiał mieć diabła za pasażera - powiedział z uśmiechem. - Nic
mnie to nie obchodzi - odparła. - Dzieci już mają swoje prezenty,
a co ja dostanę od świętego Mikołaja? Uśmiechnął się jeszcze
szerzej.
- Zaraz coś wymyślimy.

Jeszcze dalej od centrum miasta, w miejscu, gdzie Wzgórza
właściwie przestają już być wzgórzami, Will Darnell siedział w
salonie skromnego, jednopiętrowego domu, którego właścicielem był
od ponad trzydziestu lat. Miał na sobie spodnie od piżamy i
stary, wytarty szlafrok, spod którego niczym księżyc w pełni
wystawał jego opasły brzuch. Oglądał ostateczne nawrócenie
Ebenezera Scrooge'a na drogę Dobra i Hojności, ale właściwie nic
nie widział, gdyż jego umysł pracował nad rozwiązaniem coraz
bardziej fascynującej układanki, usiłując dopasować do siebie
rozrzucone bez ładu i składu elementy: Arnie, Welch, Repperton,
Christine. Przez tydzień, jaki minął od wpadki, Will postarzał
się co najmniej o dziesięć lat. Co prawda zapowiedział temu
gliniarzowi Mercerowi, że najdalej za dwa tygodnie będzie znowu
prowadził interes, ale w głębi duszy miał poważne wątpliwości,
czy uda mu się dotrzymać obietnicy. Ostatnio ani na chwilę nie
rozstawał się z inhalatorem, bez przerwy czując w gardle jego
ohydny smak. Arnie, Welch, Repperton... Christine.
- Hej, chłopcze! - zawołał Scrooge z ekranu telewizora,
karykaturalnie świąteczna postać w koszuli nocnej i szlafmycy. -
 Czy ten indyk wciąż jeszcze leży na wystawie u rzeźnika? - Jaki
indyk? - zapytał chłopiec. - Ten taki wielki jak ja? - Tak, tak!
- odparł Scrooge, zanosząc się chichotem. Wyglądało to tak, jakby
świąteczny nastrój, zamiast uratować go i skierować na właściwą
drogę, przyprawił go o obłęd. - Ten tak wielki jak ty! Arnie,
Welch, Repperton... LeBay?
Chwilami wydawało mu się, że to wcale nie ostatnie przejścia z
policją sprawiły, iż czuł się tak podle i bez przerwy czegoś się
bał. Nie chodziło nawet o to, że zapuszkowali jego najlepszego
pomocnika, że sprawą zainteresowali się ludzie z Federalnego
Urzędu Podatkowego i że zachowywali się tak, jakby tym razem
postanowili dobrać mu się porządnie do skóry. Przecież nie z ich
powodu zaczął codziennie rano przed wyjściem z domu wyglądać
ostrożnie na ulicę ani oglądać się ciągle za siebie, kiedy wracał
późnym wieczorem z garażu. Od tamtego pechowego dnia nie widział
Arniego ani nie próbował skontaktować się z nim telefonicznie.
Początkowo chciał wykorzystać swoją wiedzę na temat Christine,
aby zmusić go do trzymania języka za zębami, gdyby chłopak zmiękł
i przyszła mu ochota zacząć mówić - jeżeli naprawdę zacząłby
współpracować z policją, żaden cud nie uchroniłby Willa przed
więzieniem. Dopiero kiedy policja pojawiła się jednocześnie we
wszystkich newralgicznych punktach, uświadomił sobie, jak dużo
Arnie wiedział, i przeżył jeden lub dwa nieprzyjemne momenty
paniki (nieprzyjemne choćby przez to, że do tej pory właściwie
nigdy nie zdarzyło mu się przeżyć nic takiego). Czy oni wszyscy
wiedzieli o nim tak wiele? Nawet Repperton i jemu podobni, którzy
przewinęli się przez garaż w ciągu minionych kilkunastu lat?
Czyżby naprawdę był aż tak głupi? Jednak doszedł do wniosku, że
nie, że to tylko Cunningham. Dlatego że Cunningham był inny.
Wydawał się niemal instynktownie rozumieć pewne rzeczy. Nie był
jakimś naćpanym albo wiecznie podchmielonym workiem mięśni. Na
swój sposób Will traktował go niemal po ojcowsku, choć oczywiście
w każdej chwili bez wahania wyrzuciłby go za burtę, gdyby miało
się okazać to niezbędne, by bezpiecznie dopłynąć do portu. Teraz
też bym się nie zawahał - upewnił się w duchu. W telewizorze
czarno-biały Scrooge rozmawiał z Cratchetami. Film zbliżał się
już do końca. Wszyscy wyglądali jak niespełna rozumu, ale
najbardziej Scrooge. Wyraz obłąkanej radości w jego oczach
przywiódł Willowi na myśl faceta nazwiskiem Everett Dingle, który
pewnego popołudnia dwadzieścia lat temu wrócił z garażu do domu
i wymordował całą rodzinę. Will zapalił cygaro. Żeby tylko pozbyć
się z ust tego wstrętnego, obrzydliwego smaku inhalatora!
Ostatnio oddychanie sprawiało mu coraz więcej trudności.
Przeklęte cygara na pewno mu nie pomagały, ale był już zbyt
stary, żeby zmieniać przyzwyczajenia. Chłopak nie puścił pary z
gęby - przynajmniej na razie. Adwokat Darnella doniósł mu
natomiast, że udało im się przekabacić Henry'ego Bucka. Henry,
który miał sześćdziesiąt trzy lata i był już dziadkiem, wyparłby
się nawet trzy razy samego Chrystusa, gdyby tylko obiecali mu za
to wolność albo choćby wyrok w zawieszeniu. Stary Henry Buck
wyśpiewał wszystko, co wiedział, ale na całe szczęście nie było
zbyt wiele. Wiedział na przykład o fajerwerkach i papierosach,
które jednak stanowiły tylko dwa ogniwa w sześcio- czy nawet
siedmioogniwowym łańcuchu, w którego skład wchodziły jeszcze
alkohol, kradzione samochody, nie rejestrowana broń (w tym także
pistolety maszynowe dla wariatów i sadystycznych myśliwych,
którzy chcieli przekonać się na własne oczy, "czy naprawdę można
tym podziurawić jelenia jak sito"), kradzione antyki z Nowej
Anglii, a w ostatnich latach także kokaina. To był błąd, teraz
zdawał sobie z tego doskonale sprawę. Ci Kolumbijczycy z Miami
byli świrnięci jak podgazowane szczury. Jak się nad tym trochę
zastanowić, to właściwie byli szczurami. Dzięki Bogu, że chłopak
nie wpadł gliniarzom w łapy z półkilogramową paczką kokainy. Cóż
- pomyślał Will - tym razem nie ujdzie mi to całkiem na sucho.
To, jak bardzo odczuje tę wpadkę, zależało w głównej mierze od
niezwykłego siedemnastoletniego chłopaka i jego jeszcze bardziej
niezwykłego samochodu. Sytuacja przypominała delikatny domek z
kart i Will bał się cokolwiek zrobić albo powiedzieć, by go
zupełnie nie rozwalić. Poza tym zawsze istniała możliwość, że
Cunningham roześmieje mu się w twarz i nazwie go wariatem.
Ściskając w zębach cygaro, Will podniósł się z miejsca i wyłączył
telewizor. Powinien położyć się do łóżka, ale przed tym naleje
sobie jeszcze odrobinę brandy. Ostatnio był ciągle zmęczony, lecz
miał poważne kłopoty z zaśnięciem. Skierował się do kuchni... i
w tej chwili na zewnątrz zatrąbił klakson, przebijając się przez
wycie szalejącego wiatru. Will znieruchomiał w drzwiach i okrył
szlafrokiem wystający brzuch. Jego twarz, czujna, skupiona i
wyostrzona, upodobniła się nagle do twarzy dużo młodszego
człowieka. Odczekał jeszcze trochę. Trzy kolejne, ostre
trąbnięcia.
Odwrócił się, wyjął cygaro z ust i przeszedł przez salon.
Przeniesione jakby wprost z sennego koszmaru uczucie déja vu
spłynęło po nim strumieniem ciepłej wody. Nagle nabrał
fatalistycznego przekonania, że niczego już nie zmieni. Wiedział,
że to Christine, jeszcze zanim odsunął zasłonę i wyjrzał na
zewnątrz. Tak jak przypuszczał, zjawiła się po niego. Samochód
stał na początku półkolistego podjazdu, ledwo widoczna zjawa za
zasłoną wirującego śniegu. Światło reflektorów grzęzło w zamieci.
Przez chwilę Willowi wydawało się, że ktoś siedzi za kierownicą,
ale kiedy zamrugał raptownie powiekami, przekonał się, że
samochód jest pusty. Tak samo pusty jak tamtej nocy, kiedy wrócił
sam do garażu. Tuut. Tuut. Tuut-tuut.
Zupełnie jakby coś mówił.
Willowi serce zadudniło ciężko w piersi. Odwrócił się raptownie
do telefonu. Nadszedł czas, żeby wreszcie zadzwonić do
Cunninghama i powiedzieć mu, by okiełznał swego demona. Znajdował
się w połowie drogi, kiedy usłyszał przeraźliwy ryk silnika,
przypominający wrzask rozwścieczonej kobiety. Zaraz potem rozległ
się donośny chrzęst. Darnell wrócił do okna w samą porę, by
ujrzeć, jak samochód wycofuje się z wysokiej zaspy usypanej przez
pługi przed wjazdem. Przysypana śniegiem atrapa była lekko
wgięta. Silnik ryknął ponownie. Tylne koła zabuksowały przez
sekundę w sypkim puchu, lecz zaraz odzyskały przyczepność i
samochód skoczył naprzód, wbijając się głęboko w zaspę. Śnieg
trysnął w górę obfitą fontanną i natychmiast uleciał, porwany
przez silny wiatr. Nigdy ci się to nie uda - pomyślał Will. A
nawet gdybyś przedarła się na podjazd, to co, myślisz, że wyjdę
cię przywitać? Wciągając ze świstem powietrze podszedł do
aparatu, odszukał w książce telefonicznej numer Arniego i zaczął
wystukiwać go drżącymi, niepewnym palcami. Pomylił się, zaklął
głośno, wdusił przycisk odwołania i zaczął od początku. Na
zewnątrz silnik Christine zaryczał po raz kolejny, po czym
plymouth z łoskotem wbił się znowu w zaspę. Silniejszy podmuch
wiatru cisnął w panoramiczne okno salonu solidną porcję śniegu;
szyby zadźwięczały cichutko, jakby zsunął się po nich drobny
piasek. Will zwilżył językiem wargi, starając się oddychać
możliwie spokojnie, ale czuł wyraźnie, jak gardło zaciska mu się
coraz bardziej. Wreszcie połączył się i w domu Cunninghamów
zaczął dzwonić telefon. Trzy dzwonki. Cztery. Znowu ryk silnika
i zaraz potem głuche uderzenie.
Sześć dzwonków. Siedem. Nikogo nie ma.
- Cholera! - szepnął Will i odłożył z trzaskiem słuchawkę na
widełki. Był śmiertelnie blady i miał szeroko rozwarte nozdrza,
jak zwierzę, które zwęszyło zbliżający się ogień. Cygaro zgasło.
Cisnął je na dywan i wsadziwszy rękę do kieszeni szlafroka wrócił
pośpiesznie do okna. Jego dłoń natrafiła na znajomy kształt
inhalatora; zacisnął palce na pistoletowym uchwycie. Reflektory
zaświeciły mu prosto w twarz, oślepiając go niemal całkowicie,
więc Will uniósł wolną rękę, by osłonić oczy. Christine stopniowo
wyrąbywała sobie drogę na podjazd. Obserwując, jak cofa się na
drugą stronę szosy, zapragnął dziko, żeby nagle nadjechał pług
śnieżny i z całej siły walnął przeklętą maszkarę w bok. Ale pług
nie nadjechał, Christine natomiast uderzyła ponownie, zalewając
blaskiem reflektorów pokryty bielą trawnik i rozpychając
gwałtownie na boki zwały zamarzniętego śniegu. Darnellowi
wydawało się, że plymouth przebije resztki zaspy broniącej
dostępu do półkolistego podjazdu, ale tylne koła Christine
straciły przyczepność i zaczęły obracać się w miejscu. Cofnęła
się.
Will miał wrażenie, jakby prześwit w jego gardle zmalał do
rozmiarów łebka od szpilki. Płuca domagały się powietrza.
Wyszarpnął z kieszeni inhalator, włożył go do ust i nacisnął
przycisk. Policja. Powinien zawiadomić policję. Na pewno
przyjadą. Plymouth Cunninghama nic mu nie zrobi. Jest bezpieczny
w swoim domu. Jest... Christine zaatakowała po raz kolejny,
błyskawicznie nabierając prędkości na niemal nieprzejezdnej
drodze. Jej przód uniósł się nieco, reflektory zalały dom swoim
lodowatym światłem, i bez najmniejszego trudu przedarła się przez
resztki lodowo-śniegowej bariery, wpadając na podjazd. Dobra,
udało jej się, ale to wszystko, bo przecież... Nawet nie
zwolniła, wręcz przeciwnie, jeszcze przyśpieszyła, przecięła
ukosem podjazd i wzbijając w powietrze fontanny puszystego śniegu
zalegającego trawnik runęła prosto ku panoramicznemu oknu, w
którym stał Will Darnell. Zatoczył się do tyłu, usiłując złapać
powietrze szeroko otwartymi ustami, i przewrócił się o własny
fotel. Christine rąbnęła w dom. Okno eksplodowało, wpuszczając
do środka dmący wściekle wiatr. Szyby rozprysły się na
niezliczone, śmiertelnie groźne strzały odbijające i załamujące
blask poczwórnych reflektorów. Niesiony wiatrem śnieg wpadł do
salonu, zawirował niepewnie i opadł na dywan. Reflektory
rozjaśniły na chwilę pokój nienaturalnym światłem telewizyjnych
jupiterów, po czym Christine wycofała się, ciągnąc za sobą
częściowo oderwany zderzak, z wypchniętą w górę maską i atrapą
wykrzywioną w kapiącym chromem, wyszczerzonym uśmiechu. Will
dźwignął się na kolana i podparł rękami, rozpaczliwie próbując
dostarczyć płucom choć odrobinę powietrza. Zdawał sobie niejasno
sprawę z tego, że gdyby nie przewrócił się o fotel,
prawdopodobnie zostałby posiekany na strzępy przez ostre jak
brzytwa odłamki szkła. Wreszcie udało mu się podnieść na nogi;
szlafrok rozsunął się i trzepotał rozpostartymi połami. Wpadający
przez okno wiatr porwał ze stolika przy fotelu ostatni numer "TV
Guide" i przeniósł aż pod prowadzące na piętro schody,
szeleszcząc kartkami. Will złapał oburącz telefon i wcisnął 0.
Christine cofnęła się po własnych śladach wyżłobionych w głębokim
śniegu aż do rozbitej zaspy na początku podjazdu, po czym ruszyła
naprzód niczym pocisk; zderzak błyskawicznie wyprostował się i
wrócił na miejsce, wygięta maska przybrała poprzedni kształt,
rozbita atrapa wypełniła się lśniącymi chromowymi zębami. Znowu
uderzyła w ścianę domu tuż poniżej panoramicznego okna. Posypało
się jeszcze więcej szkła, drewniana konstrukcja budynku jęknęła
i zadrżała w posadach. Parapet pękł na dwie części i do środka
jak wielkie oko zajrzała przednia szyba Christine, pokryta
licznymi rysami i mlecznym nalotem. - Z policją - wydyszał Will
do słuchawki głosem znacznie cichszym od szeptu. Szlafrok
trzepotał w podmuchach lodowatego wiatru wpadającego do wnętrza
przez roztrzaskane okno. Ściana pod parapetem wybrzuszyła się
wyraźnie i popękała w wielu miejscach. Przez szczeliny niczym
połamane kości wyglądały fragmenty poprzecznych desek, do których
przybito zewnętrzną elewację. Chyba nie uda jej się wjechać do
domu, prawda? Prawda? - Przepraszam pana, ale czy mógłby pan
mówić trochę głośniej? - odparła telefonistka. - Bardzo źle pana
słyszę. - Z policją... - powtórzył Will, lecz teraz nie był to
nawet szept, tylko syk wyciskanego z trudem z płuc powietrza.
Dobry Boże, dusił się, nie mógł oddychać! Gdzie podział się jego
inhalator? - Proszę?
Tam, na podłodze. Will wypuścił słuchawkę i rzucił się po niego.
Christine zaatakowała ponownie; przemknęła z rykiem przez
zaśnieżony trawnik i uderzyła z całej siły w bok domu. Tym razem
rozległ się przeraźliwy trzask, ściana ustąpiła pod potwornym
ciosem i w jakiś zupełnie niewiarygodny sposób pogięta i
poobijana maska Christine znalazła się w salonie, w domu! Will
poczuł zapach spalin i woń rozgrzanego silnika. Christine musiała
zaczepić o coś podwoziem, gdyż cofnęła się z mrożącym krew w
żyłach skrzypieniem i hurgotem zrywanych desek. Jej przód
przypominał dymiącą ruinę przysypaną obficie śniegiem i tynkiem.
Jednak Darnell doskonale wiedział, że za chwilę czerwono-biały
plymouth jeszcze raz ruszy do ataku i być może... być może...
Will chwycił inhalator i popędził na oślep ku schodom.
Udało mu się wspiąć zaledwie do połowy, kiedy usłyszał
narastające wycie silnika. Zatrzymał się i odwrócił, nie tyle
trzymając się poręczy, co opierając się na niej całym ciężarem
ciała. Z wysokości kilku stopni obserwował wydarzenia jakby z
zupełnie nowej, koszmarnej perspektywy. Widział Christine pędzącą
przez trawnik z maską odgiętą do góry, tak że przypominała
aligatora szarżującego z szeroko otwartą, utkaną zębiskami
paszczą. Walnęła w dom z prędkością co najmniej czterdziestu mil
na godzinę, wyrywając do końca okienną futrynę i rozbijając w
drzazgi kolejną warstwę desek. Jej rozjarzone reflektory
podskoczyły raptownie, po czym Christine wjechała do domu,
pozostawiając za sobą ogromną dziurę w ścianie i zerwany kabel
elektryczny, kołyszący się smętnie jak rozszarpana tętnica.
Obłoki zmiażdżonej izolacji z waty szklanej tańczyły w porywach
zimnego wiatru jak nasiona dmuchawca. Will wrzasnął, lecz jego
krzyk nie zdołał przebić się przez ryk ośmiocylindrowego silnika.
Założony przez Arniego tłumik - jedna z niewielu rzeczy, jakie
rzeczywiście sam założył, przemknęła Darnellowi dzika myśl -
został na podmurówce domu wraz z większą częścią rury wydechowej.
Plymouth przemknął rozpędem przez pokój, odtrąciwszy na bok fotel
Darnella; fotel upadł na bok i znieruchomiał jak martwy kucyk.
Podłoga skrzypnęła głośno, uginając się pod ciężarem samochodu,
a w głowie Willa błysnęła oślepiająca myśl: Tak! Złam się! Złam
się! Niech to gówno wpadnie do piwnicy! Zobaczymy, jak się
stamtąd wygrzebie! Zaraz potem ujrzał oczami wyobraźni głęboką
jamę wykopaną przez jakichś dzikusów i zamaskowaną starannie
gałęziami, w którą złapał się szalejący z wściekłości tygrys.
Jednak podłoga wytrzymała. Może tylko chwilowo, ale wytrzymała.
Christine zbliżała się błyskawicznie, pozostawiając za sobą na
dywanie śnieżny odcisk swoich opon. Wreszcie uderzyła w podstawę
schodów. Potworne pchnięcie cisnęło Willa na ścianę, inhalator
wysunął mu się ze zmartwiałych palców i potoczył w dół po
resztkach schodów, by znieruchomieć na podłodze pokoju. Christine
cofnęła się pod przeciwną ścianę, uderzając tyłem w telewizor.
Nastąpiła implozja. Zaraz potem ponownie zaatakowała podstawę
schodów, miażdżąc deski i odrywając ogromne połacie tynku. Will
czuł wyraźnie, jak drewniana konstrukcja chwieje mu się pod
nogami. Przez chwilę odniósł okropne wrażenie, że spada wraz z
nią na dół. Christine znalazła się tuż pod nim; mógł zajrzeć w
zarzyganą olejem czeluść przedziału silnikowego, poczuł na twarzy
buchający stamtąd żar. Zaraz potem cofnęła się, a on popełzł w
górę po schodach, łapiąc powietrze szeroko otwartymi ustami,
próbując za wszelką cenę rozluźnić tłustą obręcz ściskającą mu
gardło i uniemożliwiającą zaczerpnięcie oddechu. Dotarł na piętro
na ułamek sekundy przed tym, jak Christine walnęła po raz kolejny
w schody, zamieniając je niemal do połowy wysokości w
bezkształtne rumowisko połamanych desek. Jakaś długa szczapa
wpadła do silnika i dostała się do wentylatora, który
błyskawicznie zamienił ją w garść trocin. W całym domu czuć było
smród benzyny i gazów spalinowych, Willowi zaś huczało w uszach
od bezlitosnego ryku potężnego silnika. Christine wycofała się
znowu, zwijając tylnymi kołami dywan w grube fałdy. Na strych -
pomyślał Will. Na strych. Tak, tam będę bezpieczny. Tam na
pewno... o Boże... o Boże... BOŻE... Ostatni atak bólu nadszedł
nagle i zupełnie niespodziewanie. Zupełnie jakby ktoś wbił mu w
serce lodowy sopel. Lewe ramię Darnella zwisło bezwładnie. Nadal
nie mógł złapać powietrza; jego pierś wznosiła się i opadała w
bezsensownych spazmach. Zatoczył się do tyłu, przez ułamek
sekundy zachwiał nad przepaścią, po czym runął w dół, obracając
się dwukrotnie wokół własnej osi, powiewając połami szlafroka,
z rozrzuconymi bezwładnie nogami i rękami. Spadł z łoskotem na
podłogę, a tam natychmiast dopadła go Christine. Uderzyła,
cofnęła się, uderzyła ponownie, a potem jeszcze raz, i jeszcze.
Spod podłogowych desek zaczęło dobiegać coraz głośniejsze
skrzypienie uginających się dźwigarów. Christine zatrzymała się
na chwilę pośrodku pokoju, jakby nasłuchując; z dwóch opon uszło
zupełnie powietrze, trzecia zsunęła się częściowo z obręczy, cały
lewy bok był wgnieciony, lakier zdrapany niemal do gołej blachy.
Nagle dźwignia zmiany biegów przesunęła się na wsteczny, silnik
zawył i plymouth wycofał się błyskawicznie ku dziurze w ścianie
domu Darnella. Tył ugrzązł na chwilę w śniegu, koła zabuksowały,
lecz zaraz odzyskały przyczepność i wyciągnęły dwutonowe cielsko
na zewnątrz. Christine skierowała się powoli w kierunku drogi,
skrzypiąc, kołysząc się z boku na bok, gubiąc obficie olej i
pozostawiając za sobą gęsty obłok błękitnych, cuchnących spalin.
Dotarłszy do szosy skręciła w stronę Libertyville. Dźwignia
przeskoczyła na D, lecz uszkodzona skrzynia biegów nie chciała
działać. Udało się dopiero za trzecim razem i Christine potoczyła
się powoli przed siebie, oddalając się coraz bardziej od
zniszczonego domu Willa Darnella. Smuga światła padała przez
wybitą w ścianie wyrwę na śnieg, układając się tam w niemal
regularny prostokąt, tak jakby okno było wciąż na swoim miejscu
i nic się nie stało. Był to zupełnie bezsensowny i bardzo
niepokojący widok. Christine sunęła powoli, zataczając się na
przedziurawionych oponach jak stary pijak wracający do domu.
Śnieg padał obficie, niesiony podmuchami nie słabnącego ani na
chwilę wiatru. Zamigotał i ożył jeden z reflektorów zniszczonych
podczas ostatniego ataku. W oponach pojawiło się powietrze.
Kłęby oleistych spalin zrzedły, by wreszcie wrócić zupełnie do
normy. Silnik przestał krztusić się i przerywać.
Brakujące fragmenty maski zaczęły pojawiać się z nicości, jakby
robione na drutach przez jakąś niewidzialną panią domu; odrastały
jeden za drugim, najpierw w kolorze surowej blachy, by zaraz
sczerwienieć, jakby nasączone krwią. Pęknięcia na przedniej
szybie kurczyły się błyskawicznie, pozostawiając za sobą
nieskazitelnie gładką powierzchnię. Jeden po drugim zapłonęły
pozostałe reflektory. Christine przyśpieszyła tempo,  prąc  bez
wahania  przez nocną zamieć  tuż za jaskrawym stożkiem światła.
Licznik mil obracał się płynnie do tyłu.

Czterdzieści pięć minut później stała już w Garażu Darnella na
stanowisku numer dwadzieścia. Wiatr wył i zawodził między
piętrzącymi się na zewnątrz stosami zardzewiałych wraków, z
których większość miała zapewne swoje własne upiory i bolesne
wspomnienia, zasypując śniegiem zmurszałe siedzenia i odarte z
wykładziny podłogi. Silnik Christine stygł, cykając cichutko.


CZĘŚĆ III
CHRISTINE - PIOSENKI O ŚMIERCI


43. LEIGH PRZYCHODZI Z WIZYTĄ

James Dean w swoim mercurym 49,
Johnson Bonner w wypieszczonej caroline,
Nawet Burt Reynolds w czarnym trans-amie,
Wszyscy spotkają się kiedyś na Ranczu Cadillaców.

Bruce Springsteen

Mniej więcej na kwadrans przed przyjściem Leigh zlazłem z łóżka
i przeszedłem o kulach do krzesła stojącego w pobliżu drzwi, żeby
usłyszała mnie, kiedy krzyknę, że może wejść, po czym wziąłem do
ręki egzemplarz "Esquire" i zająłem się ponownie artykułem
zatytułowanym "Następny Wietnam", którego lektura stanowiła część
mojej pracy domowej. Niewiele z niego rozumiałem. Byłem
zdenerwowany, spięty, a także - czy raczej przede wszystkim -
zniecierpliwiony. Nie mogłem się doczekać, kiedy znowu ją
zobaczę. Dom był zupełnie pusty. Wkrótce po tym, jak Leigh
zadzwoniła do mnie w tę śnieżną Wigilię, wziąłem tatę na stronę
i zapytałem, czy po południu dwudziestego szóstego nie mógłby
zniknąć na jakiś czas, zabierając ze sobą mamę i Elaine. - Czemu
nie? - zgodził się bez większych problemów.
- Dziękuję, tato.
- Ale zrewanżujesz mi się kiedyś, dobrze?
- Tato!
Mrugnął poważnie.
- Pomogę ci, jeśli ty mi pomożesz, czy nie tak?
- Niezły z ciebie numer - zauważyłem.
- Masz rację - potwierdził.
Mój ojciec nie jest idiotą, więc zapytał mnie, czy ta sprawa ma
jakiś związek z Arniem. - To chyba jego dziewczyna, prawda?
- Cóż... - bąknąłem, nie bardzo wiedząc, jak właściwie
przedstawia się sytuacja i czując się trochę nieswojo z powodów,
o których nie miałem zamiaru go informować. - Była nią. Nie mam
pojęcia, jak jest teraz. - Kłopoty?
- Wygląda na to, że nie bardzo sprawdziłem się jako jego oczy,
co, tato? - Trudno to ocenić ze szpitalnego łóżka. Zgoda, zabiorę
gdzieś twoją matkę i Elaine we wtorek po południu, ale bądź
bardzo ostrożny, dobrze? Od tamtej pory zastanawiałem się niemal
bez przerwy, co mógł mieć na myśli. Z pewnością nie chodziło mu
o to, że mógłbym spróbować zniewolić Leigh, bo przecież miałem
jeszcze gips i ledwo się poruszałem. Raczej obawiał się, że stało
się coś bardzo niedobrego, w wyniku czego mój najlepszy
przyjaciel z dzieciństwa stał się dla mnie zupełnie obcym
człowiekiem, i to w dodatku takim, który całkiem niedawno popadł
w konflikt z prawem. Jeżeli o mnie chodzi, to nie miałem
najmniejszych wątpliwości, że istotnie dzieje się coś paskudnego
i cholernie się tego bałem. "Keystone" nie ukazuje się w święta,
ale wszystkie kanały telewizyjne z Pittsburgha były pełne relacji
o tym, co stało się z Willem Darnellem, pokazując
nieprawdopodobne, przerażające relacje z jego domu. Cała ściana
od strony drogi przestała po prostu istnieć. Było to jedyne
określenie oddające to, co tam się stało. Zupełnie jakby jakiś
szalony hitlerowiec wjechał mu do domu tygrysem. Dzisiaj wszystko
było opisane na pierwszych stronach gazet. ZAGADKOWA ŚMIERĆ
PODEJRZANEGO O UDZIAŁ W AFERZE PRZEMYTNICZEJ. Brzmiało paskudnie,
a do tego jeszcze wielkie zdjęcie przedstawiające dom Darnella
z ogromną dziurą z boku. Naprawdę nieswojo zrobiło mi się jednak
dopiero wtedy, kiedy zajrzałem na stronę trzecią. Ta relacja
została opatrzona mniejszym nagłówkiem, gdyż Darnell był
"podejrzany o udział w aferze przemytniczej", Don Vandenberg zaś
tylko zwykłym gnojkiem pracującym na stacji benzynowej.
"Pracownik stacji benzynowej zabity w Wigilię przez nieznanego
kierowcę" - głosił tytuł, po którym następowała relacja zajmująca
jedną kolumnę. Na zakończenie szef Policji Miejskiej wyraził
przypuszczenie, iż sprawca najprawdopodobniej znajdował się pod
wpływem alkoholu lub narkotyków. Ani on, ani dziennikarze nie
łączyli tych dwóch śmierci; nastąpiły w odległości dziesięciu mil
od siebie podczas nocnej burzy śnieżnej, która sparaliżowała cały
ruch kołowy w Ohio i zachodniej Pensylwanii. Ja jednak
natychmiast je skojarzyłem. Nie chciałem, ale nic nie mogłem na
to poradzić. A czy ojciec nie zerkał na mnie jakoś tak dziwnie
od samego rana? Tak. Raz czy dwa wydawało się, że coś powie - nie
miałem najmniejszego pojęcia, jak bym wtedy zareagował. Dziwaczna
śmierć Willa Darnella nie była nawet w połowie tak dziwaczna, jak
moje podejrzenia. Jednak tata w końcu nic nie powiedział, co
przyjąłem z ogromną ulgą. Dwie minuty po drugiej zadźwięczał gong
u drzwi.
- Wejdź! - krzyknąłem, podnosząc się o kulach z krzesła.
Drzwi uchyliły się i Leigh wsunęła ostrożnie głowę.
- Dennis?
- Tak, tak. Wejdź, proszę.
Weszła. W jaskrawoczerwonej kurtce narciarskiej i
ciemnogranatowych spodniach wyglądała wprost prześlicznie.
Zsunęła z głowy obszyty futerkiem kaptur. - Siadaj - powiedziała,
rozpinając kurtkę. - Siadaj, to rozkaz. Wyglądasz jak bocian. -
Piękne dzięki - odparłem i opadłem na krzesło z głośnym
klapnięciem. Niestety, w życiu nie jest tak jak w filmach. Kiedy
wsadzą cię w gips, nigdy nie uda ci się usiąść z takim wdziękiem
jak Cary'emu Grantowi, kiedy szykował się do wypicia drinka z
Ingrid Bergman. Po prostu walisz się na krzesło całym ciężarem
i możesz uważać się za szczęśliwca, jeśli nie rozpadnie się pod
tobą albo poduszka nie wyda jakiegoś niezbyt przyzwoitego
odgłosu. Tym razem udało mi się. - Uwielbiam komplementy. - Jak
się czujesz, Dennis?
- Pomału wracam do siebie. A ty?
- Bywało lepiej - odparła cicho i przygryzła dolną wargę.
Dziewczyny robią to czasem, kiedy zalecają się do chłopaka, ale
tym razem o niczym takim nie było nawet mowy. - Powieś kurtkę i
usiądź - zaproponowałem.
- Dobra.
Spojrzała mi prosto w oczy; było to dla mnie trochę za wiele,
więc skierowałem wzrok gdzieś w bok i pomyślałem o Arniem.
Powiesiła kurtkę w holu, po czym wróciła powoli do salonu. - Czy
twoi rodzice...
- Poprosiłem tatę, żeby wszystkich zabrał - odparłem. -
Pomyślałem, że ta rozmowa powinna zostać tylko między nami
dwojgiem - dodałem z lekkim wzruszeniem ramion. Zatrzymała się
przy kanapie, spoglądając na mnie przez całą szerokość pokoju.
Po raz kolejny uderzyło mnie, jak prosta i naturalna jest jej
uroda: wspaniała figura ukryta pod ciemnogranatowymi spodniami
i popielatoniebieskim sweterkiem, jakby lada chwila miała zamiar
wybrać się na narty. Zebrane w koński ogon włosy spoczywały na
lewym ramieniu. Oczy miała koloru swetra, no, może odrobinę
ciemniejsze. Wykarmiona kukurydzą typowa amerykańska piękność,
można by powiedzieć, gdyby nie wysokie kości policzkowe nadające
jej twarzy odrobinę arogancki wyraz, świadczące o bardzo starym,
egzotycznym dziedzictwie; kto wie, może przed piętnastoma lub
dwudziestoma pokoleniami udałoby się znaleźć w jej drzewie
genealogicznym jakiegoś wikinga? A może patrząc na nią myślałem
o czymś zupełnie innym?
Dostrzegła utkwione w niej spojrzenie i zarumieniła się.
Pośpiesznie odwróciłem wzrok. - Dennis, czy ty martwisz się o
niego?
- Czy się martwię? Jestem przerażony!
- Co wiesz o tym samochodzie? Powiedział ci coś?
- Niewiele - przyznałem. - Posłuchaj, może masz ochotę napić się
czegoś? Zdaje się, że jest coś w lodówce... - Sięgnąłem po kule.
- Nie ruszaj się - powstrzymała moje zapędy. - Owszem, chętnie
się czegoś napiję, ale sama to sobie przyniosę. Co dla ciebie? -
 Może być ginger, ale, oczywiście, jeśli jeszcze został choć
jeden. Poszła do kuchni, a ja obserwowałem jej cień na ścianie;
poruszała się bardzo lekko, jak tancerka. Przez chwilę poczułem
w żołądku zwiększony ciężar, prawie mdłości. Te mdłości mają
swoją specjalną nazwę. Odczuwasz je wtedy, kiedy zakochujesz się
w dziewczynie swojego najlepszego przyjaciela. - Masz maszynę do
robienia lodu - dobiegł mnie jej głos. - To znakomita rzecz. My
też musimy taką kupić. - Czasem coś jej odbija i zasypuje całą
kuchnię kostkami lodu - odparłem. - Matka strasznie się wtedy
wścieka i każe mi sprzątać. - Paplałem, co mi ślina na język
przyniesie. Leigh roześmiała się. Lód zadźwięczał w szklankach.
Wkrótce potem wróciła z dwiema szklankami wypełnionymi lodem i
dwiema puszkami canada dry. - Dziękuję - powiedziałem, biorąc
swoją szklankę i puszkę. - To ja ci dziękuję - odparła. Jej
błękitne oczy ściemniały i spoważniały. - Dziękuję za to, że
jesteś przy mnie. Gdybym musiała sama dać sobie z tym radę,
chybabym... Zresztą, nie wiem. - Daj spokój - powiedziałem. - Nie
jest jeszcze tak źle.
- Czyżby? Wiesz już o Darnellu?
Skinąłem głową.
- A o tym drugim, Vandenbergu?
A więc ona też skojarzyła ze sobą te fakty.
Ponownie skinąłem głową.
- Czytałem w gazecie. Leigh, co najbardziej niepokoi cię w
Christine? Milczała tak długo, że straciłem już prawie nadzieję,
czy mi odpowie. Czy w ogóle będzie w stanie odpowiedzieć.
Widziałem, jak walczy ze sobą, ściskając szklankę w obu dłoniach.
- Wydaje mi się, że chciała mnie zabić - wyszeptała wreszcie. Nie
mam pojęcia, czego się spodziewałem, ale na pewno nie tego. - Jak
to?
Zaczęła mówić - najpierw powoli, z oporami, potem coraz szybciej.
Znacie już tę historię, więc nie będę jej powtarzał. Powiem tylko
tyle, że starałem się przekazać ją wam dokładnie w takiej formie,
w jakiej ją usłyszałem. Leigh wcale nie żartowała mówiąc, że jest
przerażona; było to widać w wyrazie jej twarzy, w nerwowych
poruszeniach rąk rozcierających bez przerwy ramiona, jakby mimo
ciepłego swetra zmarzła po drodze z domu, a także słychać w
łamiącym się, bezradnym głosie. Im dłużej trwała ta opowieść, tym
bardziej udzielał mi się jej strach. Zakończyła wyznaniem, że gdy
tracąc świadomość spojrzała na tablicę przyrządów, odniosła
wrażenie, że zielone lampki zamieniły się w czujne, nienawistne
oczy. Zaraz potem roześmiała się niepewnie, jakby chcąc w ten
sposób odebrać swoim słowom absurdalny wydźwięk, ale mnie wcale
nie było do śmiechu. Wciąż jeszcze miałem w uszach suchy głos
George'a LeBaya, opowiadającego mi przed drzwiami motelowego
pokoju o Rolandzie, Weronice i Ricie, i mój mózg natychmiast
kojarzył te fakty z nowymi, dostarczanymi mu informacjami. W
ciemności zapalało się coraz więcej świateł, ja jednak wcale nie
byłem zachwycony tym, co ukazywało się w ich blasku. Serce
zaczęło walić mi głośno w piersi; nie potrafiłbym roześmiać się
teraz, nawet gdyby od tego zależało moje życie. Powiedziała o
ultimatum, jakie mu przedstawiła - ona albo samochód - oraz o
gwałtownej reakcji Arniego. Była to ich ostatnia randka. - Potem
został aresztowany, a ja... ja zaczęłam myśleć o tym, co się
stało z Buddym Reppertonem... i Moochiem Welchem... - A teraz z
Vandenbergiem i Darnellem.
- Tak. Ale to nie wszystko. - Pociągnęła nieco gingera, a
następnie drżącą ręką przelała do szklanki to, co jeszcze zostało
w puszce. - W Wigilię, kiedy do ciebie dzwoniłam, rodzice poszli
na drinka do szefa mojego taty, a ja zaczęłam się denerwować.
Myślałam o... Och, sama nie wiem, o czym myślałam. - Wydaje mi
się, że jednak wiesz.
Potarła dłonią czoło, jakby nagle rozbolała ją głowa.
- Chyba tak. Wyobraziłam sobie, że ten okropny samochód wydostał
się na wolność... że ona wydostała się na wolność i zaczaiła się
na nich. Ale nawet jeśli jej się to udało, to przypuszczam, że
miała wtedy tyle do roboty, że nie starczyło jej czasu na moich
staruszków. - Odstawiła szklankę tak głośno, że aż podskoczyłem.
- Boże, czemu wciąż myślę o tym samochodzie, jakby to była jakaś
osoba?! - zawołała, a po jej policzkach zaczęły toczyć się łzy. -
 Czemu to robię? Tamtego wieczoru zrozumiałem dokładnie, do czego
może doprowadzić próba pocieszania Leigh. Między nami stał nie
tylko Arnie, lecz także część mnie samego. Znałem go przecież od
dawna. Od bardzo dawna. Ale wtedy było wtedy, a teraz było teraz.
Dźwignąłem się za pomocą kuł z krzesła, przekuśtykałem przez
pokój i klapnąłem obok niej na kanapie. Poduszki westchnęły
głośno. Niewiele brakowało, a rozległby się kompromitujący
odgłos. Matka zawsze trzymała w szufladzie małej szafki stojącej
przy kanapie paczkę jednorazowych chusteczek. Wyciągnąłem
opakowanie kleeneksów i podałem Leigh, po czym, częściowo wbrew
sobie, objąłem ją ramieniem. Na chwilę zesztywniała... a potem
pozwoliła się przytulić. Cała drżała. Siedzieliśmy tak przez
jakiś czas, oboje przerażeni, bojąc się poruszyć. Po drugiej
stronie pokoju cykał zarozumiale stojący na kominku zegar. Przez
wychodzące na ulicę okna wpadały jasne promienie zimowego słońca.
Zamieć ucichła około południa w pierwszy dzień świąt i teraz
pogodne, bezchmurne niebo zdawało się zaprzeczać, że w ogóle
istnieje coś takiego jak śnieg, lecz potwierdzały to z kolei
wydmowe zaspy ciągnące się wzdłuż ulicy, przypominające grzbiety
pogrążonych w głębokim śnie bestii. - Ten zapach - powiedziałem
wreszcie. - Jesteś pewna, że go czułaś? - Oczywiście! -
Wyprostowała się i odsunęła trochę ode mnie. Cofnąłem ramię,
czując jednocześnie ulgę i rozczarowanie. - Był zgniły i
wstrętny. - Spojrzała na mnie. - Dlaczego pytasz? Ty też go
czułeś? Potrząsnąłem głową. Nie czułem go. Właściwie nie.
- W takim razie, co wiesz o tym samochodzie? Na pewno coś wiesz.
Widzę to po twojej twarzy. Teraz z kolei ja musiałem się długo
i poważnie zastanowić, lecz nie wiedzieć czemu właśnie w tej
chwili przypomniałem sobie ilustrację z jakiegoś podręcznika
fizyki przedstawiającą reakcję jądrową. Była to właściwie
historyjka obrazkowa. Wiem, że w podręcznikach fizyki nie powinno
być miejsca na historyjki obrazkowe, ale, jak ktoś mi kiedyś
powiedział, upowszechnianie wiedzy kroczy różnymi, często bardzo
krętymi ścieżkami. (Zdaje się, że tym kimś był właśnie Arnie).
Na obrazkach widniały dwa pędzące ku sobie atomy, które następnie
zderzały się, rozpłaszczając jak dwie kulki świeżego ciasta. I
to wszystko. Żadnych zniszczeń, atomowych ambulansów odwożących
z miejsca wypadku ranne i martwe neutrony, żadnej masy
krytycznej, reakcji łańcuchowej ani innych nieprzyjemnych rzeczy,
Jednak niemal natychmiast doszedłem do wniosku, że to wspomnienie
wcale nie powinno wywoływać mojego zdziwienia. Leigh dysponowała
pewnymi informacjami, o których ja nie miałem pojęcia, i na
odwrót. Oboje w dość dużym stopniu musieliśmy zdać się na
domysły, w obu przypadkach znaczną rolę odgrywały subiektywne
uczucia i okoliczności, ale i tak to, o czym wiedzieliśmy na
pewno, było bardziej niż przerażające. Przemknęła mi myśl, co by
zrobiła policja, gdyby wiedziała to co my. Odpowiedź była bardzo
prosta: nic. Czy można postawić przed sądem ducha? Albo samochód?
- Dennis...?
- Zastanawiam się - odparłem. - Nie widzisz, jak dymi mi się z
uszu? - Co wiesz? - zapytała jeszcze raz.
Kolizja. Masa krytyczna. Reakcja łańcuchowa. Łubu-du.
W gruncie rzeczy nie dawało mi spokoju tylko jedno: jeśli
zbierzemy wszystkie posiadane przez nas informacje, będziemy
musieli coś zrobić albo komuś o tym powiedzieć. Będziemy musieli
podjąć jakieś działanie. Przypomniałem sobie swój sen: samochód
stojący w garażu LeBaya, silnik pracujący na wolnych obrotach,
nagły ryk, pisk opon... Ująłem jej dłonie.
- W porządku - powiedziałem. - Posłuchaj. Arnie kupił Christine
od człowieka, który wkrótce potem umarł. Nazywał się Roland D.
LeBay. Pewnego dnia, kiedy wracaliśmy z pracy do domu,
zobaczyliśmy ją na trawniku przed jego domem i... - Ty też to
robisz - przerwała mi cichym głosem.
- Co takiego?
- Mówisz: "ona".
Skinąłem głową, nie wypuszczając jej dłoni z uścisku.
- Wiem o tym. Trudno się od tego odzwyczaić. W każdym razie
chodzi o to, że Arnie zapragnął jej - go, tego, czymkolwiek jest
ten samochód - od pierwszej chwili, kiedy ją ujrzał. Wtedy nie
przyszło mi to do głowy, ale teraz wydaje mi się, że LeBay równie
mocno życzył sobie, żeby trafiła właśnie w ręce Arniego. Gdyby
nie miał innego wyboru, pewnie oddałby mu ją za darmo. Zupełnie
jakby i on, i Arnie doznali czegoś w rodzaju objawienia. Leigh
uwolniła dłonie i zaczęła nerwowo rozcierać nimi łokcie. - Arnie
powiedział, że zapłacił...
- Owszem, zapłacił. I nadal płaci. O ile to jeszcze w ogóle jest
Arnie. - Nie rozumiem.
- Zaraz ci to wyjaśnię. Ale najpierw pozwól, że wprowadzę cię w
całą historię. - W porządku.
- LeBay miał żonę i córkę. Było to dawno temu, jeszcze w latach
pięćdziesiątych. Córka umarła na poboczu drogi. Udławiła się
hamburgerem. Twarz Leigh zbladła tak bardzo, że przez chwilę
wydawała się zrobiona z mlecznego, półprzeźroczystego szkła. -
Leigh! - wykrzyknąłem. - Co ci jest?
- Nic - szepnęła z mrożącym krew w żyłach spokojem, nadal
niesamowicie blada. Jej usta wykrzywiły się w przerażającym
grymasie, który chyba miał być uspokajającym uśmiechem. -
Zupełnie nic. - Wstała z kanapy. - Gdzie tu jest łazienka? - Na
końcu holu. Wyglądasz okropnie.
- Chyba zaraz zwymiotuję - powiedziała tym samym spokojnym głosem
i ruszyła we wskazanym kierunku. Taneczna swoboda ruchów zniknęła
bez śladu; szła niepewnym, rozkołysanym krokiem, jak uszkodzona
marionetka. Wyszła powoli z pokoju, ale w holu zaczęła biec.
Usłyszałem trzask otwieranych i zamykanych drzwi łazienki, a
potem... odgłosy. Oparłem się na kanapie i ukryłem twarz w
dłoniach.

Kiedy wróciła, była nadal blada, ale już nie tak bardzo jak
przedtem. Umyła twarz, gdyż po policzkach i brodzie ściekały jej
jeszcze krople wody. - Przepraszam - powiedziałem.
- W porządku. Po prostu... przestraszyłam się trochę. -
Uśmiechnęła się smutno. - To chyba za mało powiedziane. -
Spojrzała mi w oczy. - Powiedz mi jeszcze tylko jedno, Dennis.
Czy to prawda? Czy to na pewno prawda? - Tak - odparłem. - Ale
to jeszcze nie wszystko. Jesteś pewna, że chcesz usłyszeć resztę?
- Nie. Ale mimo to powiedz.
- Moglibyśmy dać sobie z tym spokój - podsunąłem jej myśl, w
którą sam za bardzo nie wierzyłem. - Chyba będzie lepiej, jeśli
tego nie zrobimy - odparła, nie spuszczając wystraszonego
spojrzenia z moich oczu. - Wkrótce po śmierci córki jego żona
popełniła samobójstwo. - A samochód?
- Brał w tym udział.
- W jaki sposób?
Powiedziałem jej wszystko - nie tylko o małej dziewczynce i jej
matce, ale także o samym LeBayu, takim jakiego przedstawił mi
jego brat George. O jego bezdennych pokładach gniewu. O dzieciach
natrząsających się z jego ubrania i fryzury. O ucieczce do
wojska, gdzie wszyscy ubierali się i strzygli jednakowo. O
warsztatach samochodowych. O ciągłym złorzeczeniu na zasrańców,
szczególnie na tych, którzy dawali mu do naprawy na koszt państwa
swoje drogie, luksusowe samochody. O drugiej wojnie światowej.
O jego bracie, Drewie, zabitym we Francji. O starym chevrolecie
i równie starym hudsonie cornet. A wszystko to przy nieprzerwanym
akompaniamencie jego nieskończonej wściekłości. - To słowo... -
mruknęła Leigh.
- Jakie słowo?
- Zasrańcy. - Wypowiedziała je z; wyraźnym trudem, marszcząc nos
w nieświadomym odruchu obrzydzenia. - Arnie też go używa. - Wiem.
Popatrzyliśmy na siebie i jej ręce znowu znalazły się w moich. -
 Masz zimne dłonie. - Była to jeszcze jedna nadzwyczaj
inteligentna uwaga Dennisa Guildera, niewyczerpanej fontanny
mądrości. Mam ich w zapasie całe mnóstwo. - Tak. Wydaje mi się,
że już nigdy nie będą ciepłe.
Zapragnąłem objąć ją i przytulić, lecz nie zrobiłem tego. Bałem
się. Arnie wciąż jeszcze miał zbyt wiele wspólnego z tym
wszystkim. Najokropniejsze było to, że z każdą chwilą coraz
bardziej wydawał się martwy... Martwy albo pod wpływem jakiegoś
tajemniczego zaklęcia. - Czy jego brat powiedział coś jeszcze?
- Nic, co by miało jakieś znaczenie.
Jednak natychmiast pojawiło się wspomnienie, niczym bańka
powietrza unosząca się z głębin: "Był opanowany obsesją i
gniewem, ale nie był potworem. A w każdym razie... nie wydaje mi
się, żeby nim był". Odniosłem wtedy wrażenie, że George LeBay
chciał dodać coś jeszcze, ale nagle przypomniał sobie, gdzie jest
i że rozmawia z zupełnie obcym człowiekiem. Co to mogło być?
Nagle przyszła mi do głowy potworna myśl. Odepchnąłem ją
natychmiast, ale okazało się to bardzo trudne. Zupełnie jakbym
próbował odepchnąć fortepian. Wciąż widziałem w mroku jej
przerażające zarysy. Uświadomiłem sobie, że Leigh przygląda mi
się uważnie, i zastanowiłem się z niepokojem, jak duża część tych
myśli znalazła odbicie na mojej twarzy. - Wziąłeś adres pana
LeBaya? - zapytała.
- Nie. - Starałem się przypomnieć sobie przebieg pogrzebu, choć
wydawało mi się, jakby minęło od niego już co najmniej kilka lat.
- Ale przypuszczam, że mają go w Legionie Amerykańskim.
Zorganizowali uroczystość i zawiadomili brata. A czemu pytasz?
Leigh tylko potrząsnęła głową, podeszła do okna i spojrzała na
oślepiająco piękny dzień, a następnie odwróciła się ponownie do
mnie, ja zaś po raz kolejny zachłysnąłem się jej urodą, chłodną
i spokojną, jeśli nie liczyć tych wysokich kości policzkowych
kojarzących się natychmiast z damami uganiającymi się po prerii
z nożem za pasem. - Powiedziałeś, że coś mi pokażesz. Co to
takiego?
Było już za późno, żeby się wycofać. Rozpoczęła się niemożliwa
do zatrzymania reakcja łańcuchowa. - Wejdź na górę -
powiedziałem. - Mój pokój jest drugi po lewej stronie. Zajrzyj
do trzeciej szuflady od góry w szafce. Będziesz musiała pogrzebać
w moich gatkach, ale nie powinny cię pogryźć. Uśmiechnęła się -
co prawda tylko odrobinę, ale i tak stanowiło to znaczny postęp.
- I co tam znajdę? Paczuszkę z prochami?
- Rzuciłem to w ubiegłym roku - odparłem, także się uśmiechając.
- Teraz jestem lekomanem. Zdobywam pieniądze sprzedając heroinę
smarkaczom z podstawówki. - Więc co tam masz? Ale serio.
- Uwieczniony na gipsie podpis Arniego.
- Podpis?
Skinąłem głową.
- W dwóch egzemplarzach.
Przyniosła to, o co prosiłem, i w pięć minut później siedzieliśmy
znowu razem na kanapie, wpatrując się w dwa kawałki gipsowego
opatrunku. Leżały obok siebie na szklanym blacie stolika do kawy,
lekko wygięte, pokryte fragmentami także innych napisów. Przy
zdejmowaniu opatrunków powiedziałem pielęgniarzowi, gdzie ma
ciąć, a potem sam wyciąłem te dwa kawałki, jeden z prawej nogi,
drugi z lewej. Przyglądaliśmy im się w milczeniu:

prawej strony;

z lewej.

Leigh przeniosła na mnie zdziwione spojrzenie.
- To są kawałki twojego...
- Tak, mojego gipsu.
- Czy to jakiś żart?
Pokręciłem głową.
- Nie. Za każdym razem widziałem, jak się podpisywał.
Teraz, kiedy wreszcie wyrzuciłem to z siebie, poczułem ogromną
ulgę. Dobrze, że mogłem się tym z kimś podzielić. Zbyt długo
tłukło mi się po głowie, dręcząc mnie i nie dając spokoju. - Ale
przecież wcale nie są do siebie podobne!
- Wiem o tym - odparłem. - Arnie też nie jest taki jak dawniej.
A wszystko przez ten przeklęty samochód. - Wskazałem z
wściekłością na kawałek gipsu leżący po lewej stronie. - To nie
jest jego podpis. Znam Arniego niemal całe życie, widziałem jego
zeszyty, widziałem, jak podpisywał się na liście płac, kiedy
pracowaliśmy w wakacje, i mogę stwierdzić z całą pewnością, że
to nie jest jego podpis. Ten po prawej, owszem. Ten, na pewno
nie. Leigh, czy zrobiłabyś jutro coś dla mnie? - A co?
Powiedziałem jej, a ona skinęła poważnie głową.
- Dla nas obojga.
- Proszę?
- Zrobię to dla nas obojga. Bo chyba musimy coś zrobić, prawda? -
 Tak. Chyba tak. Nie będziesz miała nic przeciwko temu, jeśli
zadam ci osobiste pytanie? Pokręciła głową, nie spuszczając ze
mnie spojrzenia swoich wspaniałych błękitnych oczu. - Jak
ostatnio sypiasz?
- Nie najlepiej - przyznała. - Miewam złe sny. A ty?
- Ja też.
A potem, ponieważ nie mogłem już nad sobą zapanować, objąłem ją
i pocałowałem. Przez chwilę zawahała się i odniosłem wrażenie,
że cofnie się, lecz w końcu uniosła nieco głowę i oddała mi
pocałunek. Chyba dobrze, że prawie nie mogłem się poruszać...
Kiedy pocałunek się zakończył, spojrzała mi pytająco w oczy. -
To na te złe sny - powiedziałem, myśląc, że zabrzmi to głupio i
pretensjonalnie, tak jak wygląda na papierze, lecz wcale tak się
nie stało. - Na złe sny - powtórzyła poważnie, jakby to było
jakieś zaklęcie, i tym razem to ona nachyliła głowę i pocałowała
mnie, podczas gdy dwa nierówne kawałki  gipsu z podpisami Arniego
wpatrywały się w nas jak wielkie, ślepe oczy. Całowaliśmy się po
to, by czuć proste zwierzęce zadowolenie z kontaktu z innym
zwierzęciem - oczywiście, że było także coś jeszcze, coś, co
dopiero zaczynało kiełkować - a potem bez słowa przez dłuższą
chwilę trzymaliśmy się w objęciach. Nie wydaje mi się, żeby
którekolwiek z nas miało wtedy jakieś złudzenia; było to
zadowolenie, poczucie bezpieczeństwa, ale także stary dobry seks,
buchający nastoletnimi hormonami. Istniała chyba jednak poważna
szansa, żeby przerodził się w coś pełniejszego i łagodniejszego.
W tych pocałunkach kryło się jeszcze coś innego - ja o tym
wiedziałem, ona wiedziała i wy zapewne też o tym wiecie. Był to
wstyd z powodu dokonującej się zdrady. Krzyczało we mnie
osiemnaście lat wspomnień - hodowle mrówek, gra w szachy, filmy,
różne rzeczy, których mnie nauczył, sytuacje, w których ratowałem
go przed niemal pewną śmiercią. Tym razem jednak nie udało mi
się. Kto wie, może tego smutnego wieczoru w Święto
Dziękczynienia, kiedy przyniósł mi indyka i piwo, widziałem go
po raz ostatni? Ani mnie, ani jej nie przyszło wtedy do głowy,
że robimy mu krzywdę, czyli coś, co może wywołać gniew Christine.
Tymczasem sprawy przedstawiały się właśnie dokładnie w taki
sposób.


44. ŚLEDZTWO

Kiedy trzaśnie bariera na moście
I runę w spienione fale rzeki,
Lekarze rzucą się na oślep,
Dusząc mnie szponami swej opieki,
Lecz ja mimo to umrę i stanę tam, gdzie zupełnie pusto -  Wiem,
że właśnie ona przykryje kocem moje łóżko.

Bob Dylan

Przez następne mniej więcej trzy tygodnie bawiliśmy się z Leigh
w detektywów i zakochaliśmy się w sobie. Nazajutrz poszła do
Urzędu Miejskiego i zapłaciła pięćdziesiąt centów za wykonanie
kserokopii dwóch dokumentów - oryginały pojechały do Harrisburga,
ale tamtejsi urzędnicy zawsze przysyłają kopie. Tym razem, kiedy
Leigh zjawiła się u mnie w domu, zastała całą rodzinę w
komplecie. Ellie zaglądała do pokoju pod byle pretekstem; była
zafascynowana Leigh, ja zaś zdrowo się uśmiałem, kiedy w tydzień
później zauważyłem, że zaczęła się czesać tak jak ona, w koński
ogon. Korciło mnie, żeby przyciąć jej z tego powodu, ale udało
mi się oprzeć pokusie. Możliwe, że stałem się bardziej dorosły
(nie na tyle jednak, żeby nie schować jej tubki kremu przeciwko
pryszczom, którą znalazłem wepchniętą w najdalszy kąt lodówki).
Po wymianie obowiązkowych grzeczności zostaliśmy w salonie sami,
oczywiście jeśli nie liczyć powtarzających się co chwila
wtargnięć mojej siostry. Był 27 grudnia. Przedstawiłem Leigh
rodzicom, mama podała kawę, po czym rozpoczęła się towarzyska
pogawędka. Najwięcej mówiła Elaine, paplając jak najęta o swojej
szkole i zasypując Leigh pytaniami dotyczącymi naszej. Początkowo
mocno mnie to irytowało, potem jednak poczułem dla niej
wdzięczność. Moi rodzice stanowią typowy przykład nadmiernie
uprzejmych ludzi należących do klasy średniej (mama przeprosiłaby
nawet więziennego kapelana, gdyby idąc na krzesło elektryczne
nastąpiła mu niechcący na odcisk) i czułem, że Leigh wywarła na
nich bardzo dobre wrażenie, ale nie ulegało także najmniejszej
wątpliwości - to znaczy przynajmniej dla mnie - że są zdziwieni,
zdezorientowani i zastanawiają się, gdzie w tym wszystkim jest
miejsce dla Arniego. Szczerze mówiąc, my też się nad tym
zastanawialiśmy. Wreszcie mama i tata postąpili tak, jak zwykle
postępują rodzice w podobnych sytuacjach - uznali problem za
dziecinny i błahy i zajęli się swoimi sprawami. Tata wycofał się
pierwszy, mówiąc, że powinien wziąć się za porządki w warsztacie,
w którym panował typowy poświąteczny bałagan, mama zaś doszła do
wniosku, że musi napisać jeszcze dziś kilka stron. Ellie
spojrzała na mnie poważnie i zapytała:
- Dennis, czy Jezus miał psa?
Oboje parsknęliśmy śmiechem. Leigh przyglądała nam się
uśmiechając się uprzejmie, tak jak czynią obcy, kiedy opowie się
przy nich jakiś rodzinny dowcip. - Zmykaj stąd - powiedziałem
wreszcie, kiedy się nieco opanowałem. - A co zrobisz, jeśli będę
miała ochotę zostać?
Było to jednak obliczone tylko na zachowanie pozorów, bo już
podnosiła się z miejsca. - Każę ci uprać moje gatki -
poinformowałem ją.
- Uważaj, bo ci się uda! - prychnęła pogardliwie i wyszła z
pokoju. - Kochana, dobra siostrzyczka - westchnąłem.
- Jest wspaniała - stwierdziła z uśmiechem Leigh.
- Zmieniłabyś zdanie, gdybyś musiała z nią mieszkać na co dzień.
Dobra, a teraz pokaż, co przyniosłaś. Leigh położyła kserokopię
na szklanym blacie stolika, dokładnie tym samym miejscu, gdzie
poprzedniego dnia leżały dwa kawałki mojego gipsu. Był to
formularz rejestracyjny używanego samochodu, czterodrzwiowego,
czerwono-białego plymoutha rocznik 1958, opatrzony datą l
listopada 1978 roku i podpisany przez Arnolda Cunnighama. Na
dokumencie figurował także podpis jego ojca.

- Co ci to przypomina? - zapytałem.
- Jeden z podpisów na fragmentach twojego opatrunku, które mi
wczoraj pokazywałeś - powiedziała bez wahania. - Tylko który? -
Ten wykonany zaraz po wypadku. Arnie zawsze tak się podpisywał.
A teraz obejrzyjmy drugi eksponat. Położyła kartkę obok
pierwszej. Tym razem była to kopia formularza rejestracyjnego
nowego samochodu, również czterodrzwiowego, czerwono-białego
plymoutha rocznik 1958, z datą l listopada 1957... Poczułem nagłą
falę mdłości, kiedy zauważyłem podobieństwo; jeden rzut oka na
twarz Leigh upewnił mnie, że ona zareagowała tak samo. - Spójrz
na podpis - powiedziała cicho.
Spojrzałem.

Był to ten sam charakter pisma, jakim posługiwał się Arnie
tamtego wieczoru w Święto Dziękczynienia. Mógł to dostrzec każdy,
niekoniecznie geniusz albo ekspert sądowy. Nazwiska były różne,
lecz charakter pisma dokładnie ten sam. Leigh wyciągnęła do mnie
ręce, a ja ująłem je mocno.

Mój tata robi w swoim warsztacie zabawki. Może to wyda wam się
dosyć dziwne, ale takie właśnie ma hobby. Czasem odnoszę
wrażenie, że to nawet coś więcej niż zwykłe hobby - zdaje się,
że kiedyś musiał podjąć poważną decyzję, czy pójść na studia, czy
rozpocząć samodzielną pracę jako wytwórca zabawek. Jeśli tak
naprawdę było, to moim zdaniem dokonał właściwego wyboru. Nieraz
wydaje mi się, że widzę w jego oczach dziwny błysk, jakby czaił
się tam nie do końca uśpiony duch przeszłości, ale to chyba tylko
moja wyobraźnia, ostatnio coraz bardziej bujna i aktywna. Ma się
rozumieć, najczęściej obdarowywanymi osobami była Ellie i ja,
choć Arnie również dostawał często pod choinkę albo na urodziny
zabawki mojego ojca, podobnie jak najbliższa przyjaciółka Ellie
z czasów dzieciństwa, Aimee Carruthers (już od bardzo dawna
mieszkająca w Newadzie i z tej racji wspominana bolesnym tonem
zarezerwowanym zwykle dla tych, którzy młodo i niespodziewanie
zeszli z tego świata), oraz sporo dzieciaków z sąsiedztwa.
Obecnie tata niemal całą swoją "produkcję" oddawał Armii
Zbawienia, w związku z czym przed Gwiazdką jego urządzony w
piwnicy warsztat zawsze przypominał magazyn świętego Mikołaja -
zawalony aż po sufit czyściutkimi białymi pudłami z drewnianymi
pociągami, skrzyneczkami na narzędzia, drewnianymi zegarami,
które naprawdę odmierzały czas, wypchanymi zwierzakami i
miniaturowymi teatrzykami kukiełkowymi. Najbardziej lubił
wytwarzać zabawki z drewna (do wojny wietnamskiej robił całe
bataliony drewnianych żołnierzyków, ale jakieś pięć lat temu
zrezygnował z tego, całkiem możliwe, że zupełnie nieświadomie),
lecz jak każdy dobry fachowiec, nie obawiał się żadnego wyzwania.
W pierwszym tygodniu po świętach następowała przerwa. Warsztat
wydawał się okropnie pusty i tylko słodki zapach wiórów
przypominał o tym, że jeszcze niedawno powstawały tu zabawki. W
tym czasie ojciec porządkował, sprzątał, oliwił maszyny i
szykował się na następny rok. Nieco później, zwykle gdzieś na
przełomie stycznia i lutego, w warsztacie zaczynały się znowu
pojawiać różne dziwne części, a także całe zabawki - pociągi,
drewniane baletnice z rumianymi policzkami, sterty włosia z
jakiejś starej kanapy, które miały posłużyć w przyszłości do
wypchania misiowego brzucha (każdy miś taty nazywał się Oven albo
Olive; ja zdążyłem w dzieciństwie zużyć sześciu Ovenów, Elaine
zaś tyle samo Olive'ów) - natomiast kawałki drutu, guziki i
płaskie plastikowe oczy zalegały stół jak rekwizyty przeniesione
bezpośrednio z jakiegoś groszowego horroru. Finał był taki, że
zjawiały się znowu białe pudełka, w które tata pakował kolejną
partię zabawek. Przez ostatnie trzy lata dostał trzy dyplomy od
Armii Zbawienia. ale trzymał je schowane w szufladzie, jakby się
ich wstydził. Nie rozumiałem tego wtedy i nie rozumiem teraz -
w każdym razie nie do końca - ale wiem na pewno, że to nie był
wstyd. Mój ojciec nie miał się czego wstydzić. Tego wieczoru po
kolacji zszedłem na dół, jedną ręką trzymając się kurczowo
poręczy, drugą zaś operując kulą jak kijkiem narciarskim. -
Dennis! - zawołał tata, uradowany, lecz jednocześnie jakby trochę
zaniepokojony. - Pomóc ci? - Dzięki, dam sobie radę.
Oparł szczotkę o ścianę przy małej stercie żółtych wiórów i
trocin i przyglądał się, czy rzeczywiście dam sobie radę. - W
takim razie może cię trochę popchnąć?
- Bardzo zabawne.
Wreszcie dotarłem na dół, podpierając się kulą i skacząc na
jednej nodze "podszedłem" do obszernego fotela stojącego w kącie
obok starego czarno-białego telewizora i klapnąłem z rozmachem. -
 Jak się czujesz? - zapytał.
- Całkiem nieźle.
Zgarnął na szufelkę śmieci z podłogi, wyrzucił je do kosza,
zmarszczył nos i zamiótł resztę. - Nic cię nie boli?
- No, trochę...
- Musisz bardzo uważać na schodach. Gdyby twoja matka zobaczyła,
co wyczyniasz...  Uśmiechnąłem się.
- Wiem, wiem. Zaraz podniosłaby wielki krzyk.
- A gdzie właściwie jest twoja matka?
- Poszła z Ellie do Renneke'ów. Dinah Renneke dostała na Gwiazdkę
pełną kolekcję płyt Shauna Cassidy. Ellie jest zielona z
zazdrości. - Myślałem, że Shaun wyszedł już z mody - zauważył
ojciec. - Ełlie chyba boi się, że moda wróci, a ona tego nie
zauważy. Tata roześmiał się. Przez chwilę w warsztacie panowało
pełne zrozumienia milczenie. Wiedziałem jednak, że prędzej czy
później ojciec poruszy dręczący go problem. Tak też się stało. -
 Zdaje się, że Leigh chodziła z Arniem, prawda? - zapytał. - Tak.
Zerknął na mnie, po czym znowu zajął się zamiataniem. Myślałem,
że zapyta mnie teraz, czy uważam swoje postępowanie za rozsądne,
albo wspomni o tym, że odbijanie koledze dziewczyny nie stanowi
najlepszego sposobu utrwalania przyjaźni, ale tym razem pomyliłem
się. - Ostatnio Arnie rzadko u nas bywa. Sądzisz, że wstydzi się
tego, iż wdepnął w takie bagno? Odniosłem wrażenie, że tata wcale
w to nie wierzy i tylko stara się ostrożnie zbadać teren. - Nie
wiem - odparłem.
- Chyba nie ma się czego bać. Teraz, kiedy Darnell nie żyje -
wytrząsnął zawartość szufelki do kubła - wątpię, czy będzie im
się chciało przygotowywać akt oskarżenia. - Naprawdę?
- A już na pewno nie przeciwko niemu. Zostanie ukarany grzywną
i pewnie wysłucha dłuższego wykładu sędziego, ale przecież nikomu
nie zależy na tym, żeby ładować niezmywalną czarną plamę do
życiorysu przyzwoitego chłopaka, który wybiera się na studia, a
w przyszłości ma szansę stać się wartościowym członkiem
społeczeństwa. Obrzucił mnie przenikliwym, badawczym spojrzeniem.
Poruszyłem się niepewnie w fotelu. - Tak, chyba masz rację.
- Tyle tylko, że on już nie jest taki, prawda, Dennis?
- Prawda. Bardzo się zmienił.
- Kiedy widziałeś go po raz ostatni?
- W Święto Dziękczynienia.
- Dobrze wyglądał?
Pokręciłem powoli głową, czując ogromną chęć, żeby wybuchnąć
płaczem i wszystko mu powiedzieć. Już raz czułem się dokładnie
tak samo, lecz wtedy zdołałem jakoś nad sobą zapanować; teraz też
mi się to udało, ale z zupełnie innego powodu. Miałem jeszcze
świeżo w pamięci słowa Leigh o tym, jak bardzo bała się o swoich
rodziców w wigilijny wieczór. Byłem całkowicie przekonany, że im
mniej osób wie o naszych podejrzeniach, tym lepiej... dla nich. -
 A co było nie tak?
- Nie wiem.
- Może Leigh wie?
- Nie. W każdym razie chyba nie. Mamy pewne... podejrzenia. -
Chcesz o tym porozmawiać?
- Tak. To znaczy w pewnym sensie. Ale wydaje mi się, że nie
powinienem. - W porządku - powiedział. - Na razie.
Wrócił do zamiatania podłogi. Szelest twardego włosia po betonie
działał z niemal hipnotyczną siłą. - Może powinieneś porozmawiać
z Arniem, i to już wkrótce? - Tak, myślałem o tym. - Ale niezbyt
cieszyłem się z tej perspektywy. Nastąpiła kolejna chwila ciszy.
Ojciec skończył wreszcie zamiatanie i rozejrzał się dookoła. -
Wygląda całkiem nieźle, co?
- Świetnie, tato.
Uśmiechnął się odrobinę smutno i zapalił winstona. Po ataku serca
prawie rzucił palenie, ale nigdy nie rozstawał się z paczką
papierosów i od czasu do czasu sięgał do niej - najczęściej
wtedy, kiedy miał jakiś ciężki orzech do zgryzienia. - Bzdura.
Pusto tu jak cholera.
- No... chyba tak.
- Pomóc ci, Dennis?
Wstałem podpierając się kulą.
- Nie powiem nie.
Spojrzał na mnie i skrzywił się z niesmakiem.
- Wyglądasz jak stary pirat - powiedział kpiąco. - Brakuje ci
tylko papugi na ramieniu. - Będziesz tak stał i nabijał się ze
mnie, czy mi wreszcie pomożesz? - Chyba jednak pomogę.
Objąłem go za szyję, czując się trochę jak mały dzieciak; nie
wiadomo skąd powróciły stare wspomnienia o tym, jak w niedzielę
wieczorem zanosił mnie na górę do łóżka, kiedy zacząłem
przysypiać w połowie programu rozrywkowego. Wciąż pachniał tą
samą wodą kolońską, co wtedy. - Daj mi w łeb, jeśli mieszam się
w nie swoje sprawy, Dennis - powiedział na ostatnim stopniu - ale
wydaje mi się, że Leigh nie spotyka się już z Arniem, prawda? -
Tak, tato.
- Chodzi z tobą?
- Ja... to znaczy, właściwie nie wiem. Chyba nie.
- Chciałeś powiedzieć: jeszcze nie?
- No... tak, w pewnym sensie masz rację.
Czułem się niezręcznie i on chyba to wyczuł, lecz mimo to parł
dalej. - Czy można powiedzieć, że zerwała z Arniem, dlatego że
on przestał być tym samym człowiekiem, co dawniej? - Tak, chyba
można tak powiedzieć.
- Czy Arnie wie o tobie i Leigh?
- Tato, tu nie ma o czym wiedzieć... jak do tej pory.
Chrząknął z zastanowieniem, ale nic nie powiedział. Uwolniłem go
z uścisku i zająłem się wkładaniem ręki w uchwyt kuli.
Poświęciłem temu chyba trochę więcej uwagi niż zwykle. - Udzielę
ci zupełnie gratis pewnej rady - odezwał się wreszcie ojciec. -
Nigdy nie daj mu poznać, że między wami coś jest, i przestań
udawać przed samym sobą, że nic nie ma. Zdaje się, że staracie
się jakoś mu pomóc, prawda? - Wątpię, czy nasza pomoc może mu się
jeszcze na coś przydać, tato. - Widziałem go ostatnio dwa czy
trzy razy - mruknął.
- Naprawdę? - zapytałem ze zdziwieniem. - Gdzie?
Wzruszył ramionami.
- Na ulicy. Libertyville nie jest zbyt dużym miastem. Odniosłem
wrażenie, że... - Że co?
- Że w ogóle mnie nie poznał. I wydaje się o wiele starszy.
Teraz, kiedy nie ma tych pryszczy, wygląda na znacznie starszego,
niż jest w istocie. Początkowo myślałem, że po prostu upodobnił
się do ojca, ale teraz... - Umilkł nagle. - Dennis, czy nie
przyszło ci na myśl, że Arnie może przechodzić coś w rodzaju
poważnego załamania psychicznego? - Owszem - odparłem krótko,
żałując, że nie mogę mu powiedzieć o innych moich podejrzeniach.
Były one tego rodzaju, iż mój staruszek z pewnością zacząłby się
zastanawiać, czy to przypadkiem ja nie przechodzę załamania
psychicznego. - Uważaj na siebie - powiedział. Choć nie wspomniał
ani słowem, że ma na myśli los, jaki spotkał Willa Daraella, to
wiedziałem z całą pewnością, że właśnie o to mu chodzi. - Uważaj
na siebie, Dennis.

Następnego dnia Leigh zadzwoniła do mnie z wiadomością, że jej
ojciec został wezwany w służbowych sprawach do Los Angeles i
postanowił zabrać ze sobą całą rodzinę, by uwolnić ich choćby na
parę dni od mrozu i śniegu. - Moja mama strasznie zapaliła się
do tego pomysłu, a ja nie potrafiłam znaleźć żadnego wiarygodnego
powodu, żeby mu odmówić. To tylko dziesięć dni, a szkoła zaczyna
się dopiero ósmego stycznia. - Mam nadzieję, że będziesz się
dobrze bawić - powiedziałem. - Myślisz, że powinnam polecieć?
- Jeśli tego nie zrobisz, natychmiast zgłoś się na badanie do
psychiatry. - Dennis...
- Słucham?
- Uważaj na siebie, dobrze? Ja... ostatnio bardzo wiele o tobie
myślałam. Zaraz potem odłożyła słuchawkę. Byłem zdziwiony i
przyjemnie poruszony, lecz w dalszym ciągu dręczyło mnie poczucie
winy. Ojciec zapytał mnie, czy staram się pomóc Arniemu. Starałem
się? A może tylko próbowałem wetknąć nos w tę część jego życia,
którą chciał zachować wyłącznie dla siebie, przy okazji kradnąc
mu jego dziewczynę? Ciekawe, jak by zareagował, gdyby się o tym
dowiedział? W głowie aż mi huczało od podobnych pytań; doszedłem
do wniosku, że chyba nawet dobrze się składa, że Leigh wyjeżdża
na jakiś czas. Wydawało mi się, że tak będzie bezpieczniej.

W piątek 29 grudnia, w ostatni roboczy dzień starego roku,
zadzwoniłem do siedziby mieszczącego się w Libertyville oddziału
Legionu Amerykańskiego i poprosiłem do telefonu sekretarza.
Nazywał się Richard McCandless; zarówno jego nazwisko, jak i
numer uzyskałem od dozorcy budynku. Okazało się, że Legion
Amerykański w Libertyville korzysta z telefonu w sklepie meblowym
Davida Emersona. Powiedziano mi, żebym chwilę zaczekał. Wkrótce
usłyszałem głos McCandlessa - głęboki, donośny i bardzo
zgrzytliwy. Właściciel tego głosu musiał mieć zdrowo ponad
sześćdziesiąt lat i chyba przeszedł ramię w ramię z Pattonem
przez całe Niemcy, chwytając zębami nadlatujące pociski i
miażdżąc je na metaliczny pył. - McCandless, słucham?
- Panie McCandless, nazywam się Dennis Guilder. W sierpniu tego
roku urządziliście panowie wojskowy pogrzeb niejakiemu Rolandowi
LeBay... - Czy był pańskim przyjacielem?
- Nie, tylko znajomym, ale...
- Skoro tak, to nie muszę przejmować się pańskimi uczuciami -
zazgrzytał McCandless. Przypominał skrzyżowanie Andy'ego Devine'a
z Broderickiem Crawfordem. - LeBay był cholernym, zasuszonym
sukinsynem i gdyby to ode mnie zależało, Legion nawet nie
kiwnąłby palcem, żeby go wsadzić do dziury w ziemi. Wystąpił z
organizacji w 1970, ale gdyby nawet nie wystąpił, to i tak byśmy
go wylali. To był najbardziej odrażający sukinsyn, jaki
kiedykolwiek chodził po ziemi. - Naprawdę?
- Naprawdę. Nie można było z nim dyskutować, bo zaraz wywoływał
awantury. Nie można było grać z nim w pokera i nawet nie było
mowy o tym, żeby się z nim napić. W ogóle nie dawało się z nim
wytrzymać, bo zaraz się wściekał, a najczęściej był wściekły
przez cały czas. Cholerny sukinsyn, i tyle. A właściwie kim ty
jesteś, chłopcze? Z trudem powstrzymałem się, żeby nie zacytować
Emily Dickson: "Jestem nikim! A kim ty jesteś?" - Mój przyjaciel
kupił od LeBaya tuż przed jego śmiercią używany samochód... -
Cholera! Chyba nie tego plymoutha z pięćdziesiątego siódmego? -
Jeśli już o to chodzi, to z pięćdziesiątego ósmego...
- Tak, tak. Czerwono-biały plymouth. Jedyna rzecz, o jaką
kiedykolwiek się troszczył. Traktował go jak kobietę. To właśnie
przez tego grata wystąpił z Legionu, wiedziałeś o tym? - Nie -
odparłem. - Co się stało?
- Ech, nieważne. Stare dzieje, chłopcze. I tak pewnie diabelnie
cię nudzę. Ale zawsze kiedy pomyślę o tym LeBayu, robi mi się
czerwono przed oczami. Wciąż jeszcze mam blizny na rękach. Wuj
Sam zabrał mi trzy lata życia podczas drugiej światowej, a dał
za to tylko jedno Purpurowe Serce, choć prawie przez cały czas
byłem na pierwszej linii frontu. Walczyłem na tych zasranych
wysepkach na południowym Pacyfiku. Ja i pięćdziesięciu chłopców
przetrzymaliśmy atak Japońców na Guadalcanal. Dwa miliony żółtków
próbowały posiekać nas na wstążki tymi swoimi cholernymi
mieczami, kule świszczały mi między włosami, a mimo to nie miałem
nawet jednego draśnięcia, choć przed samym załamaniem ataku
facetowi tuż koło mnie poprzestawiało zupełnie bebechy. Podczas
całej tej wojny na Pacyfiku widziałem swoją krew tylko dwa razy,
kiedy zaciąłem się przy goleniu. A potem... - McCandless
roześmiał się. - Niech to jasny gwint, znowu się rozgadałem. Moja
żona powiada, że pewnego dnia zbyt szeroko rozdziawię jadaczkę
i sam w nią wpadnę. Mówisz, że jak się nazywasz, przyjacielu? -
Dennis Guilder.
- Dobra, Dennis, ja zanudzam ciebie, to teraz ty ponudź trochę
mnie. Czego chcesz? - No więc, mój przyjaciel kupił ten samochód
i wyremontował go tak, że wygląda jak nowy. Prawdziwe cacko. -
To tak samo jak LeBay - powiedział McCandless, a mnie od razu
zrobiło się sucho w ustach. - Kochał tego pieprzonego grata, to
jedno trzeba mu przyznać. Na żonę w ogóle nie zwracał uwagi...
Chyba wiesz, jak skończyła? - Tak.
- On ją do tego doprowadził - stwierdził ponuro McCandless. - Po
tym, jak umarło im dziecko, nie zaznała od niego ani odrobiny
pociechy. Ani odrobiny. Wydaje mi się, że dzieciak też go gówno
obchodził. Przepraszam, Dennis. Jak już zacznę gadać, to wcale
nie mogę się zamknąć. Moja mama mawiała: "Dickie, masz język
zaczepiony pośrodku i klepiesz nim na obie strony". Więc czego
właściwie chcesz? - Byłem z przyjacielem na pogrzebie LeBaya. Po
uroczystości poznałem jego brata... - Wyglądał na porządnego
faceta - przerwał mi McCandless. - Chyba nauczyciel. Z Ohio. -
Zgadza się. Rozmawiałem z nim i rzeczywiście wywarł na mnie
bardzo dobre wrażenie. Powiedziałem mu, że będę pisał pracę
maturalną o Ezrze Poundzie... - Ezrze co?
- Poundzie.
- A kto to jest, u diabła? Też był na pogrzebie?
- Nie. Ezra Pound był poetą.
- Kim?
- Poetą. Też już nie żyje.
- Aha - mruknął z powątpiewaniem McCandless.
- W każdym razie LeBay - to znaczy George LeBay - obiecał, że
przyśle mi kilka artykułów o poezji Pounda. Bardzo by mi się
przydały, ale gdzieś zgubiłem jego adres. Pomyślałem sobie, że
może pan będzie go miał. - Jasne, jest gdzieś w papierach. Rzygać
mi się chce od tej roboty sekretarza, ale muszę jakoś dociągnąć
do lipca, bo wtedy kończy mi się kadencja. Nigdy więcej,
rozumiesz, chłopcze? Nigdy więcej! - Mam nadzieję, że nie
sprawiam panu zbytniego kłopotu... - Pewnie, że nie. W końcu od
czego jest Legion Amerykański, jeśli nie od takich spraw? Daj mi
swój adres, Dennis, to przyślę ci kartkę ze wszystkim, czego ci
trzeba. Podałem mu nazwisko i adres i jeszcze raz przeprosiłem
za zawracanie głowy. - Nie przejmuj się - odparł. - I tak miałem
właśnie przerwę na kawę. Zastanowiłem się przez chwilę, co ktoś
taki jak McCandless może robić w sklepie Davida Emersona, gdzie
zaopatruje się w meble śmietanka towarzyska Libertyville. Może
jest sprzedawcą? Wyobraziłem sobie, jak oprowadza po sklepie
jakąś elegancką młodą damę, mówiąc: "Niech no pani spojrzy na tę
kanapę. Całkiem niezła sztuka. Szkoda, że nie mieliśmy takich na
Guadalcanal, kiedy te pieprzone żółtki chciały nam wyprać flaki
swoimi mieczami". Uśmiechnąłem się do swoich myśli, ale jego
następne słowa sprowadziły mnie błyskawicznie na ziemię. - Kilka
razy jechałem z LeBayem jego wozem. Nie podobał mi się. Niech
mnie szlag trafi, jeśli wiem dlaczego, ale nie podobał mi się.
A potem, kiedy jego żona... wiesz, co... w ogóle nie chciałem do
niego wsiąść. Na samą myśl o tym łapała mnie sraka. - Wcale się
nie dziwię - odparłem. Miałem wrażenie, jakby mój głos dobiegał
gdzieś z bardzo, bardzo daleka. - Proszę pana, a dlaczego
właściwie LeBay wystąpił z Legionu? Wspomniał pan, że miało to
jakiś związek z jego samochodem... Roześmiał się z zadowoleniem.
- Naprawdę ciekawi cię taka stara historia?
- Tak. Niech pan nie zapomina, że teraz ten wóz należy do mojego
przyjaciela. - Skoro tak, to ci powiem. To była cholernie
niesamowita sprawa. Chłopcy do dzisiaj o tym mówią, kiedy czasem
spotkamy się i wychylimy po kielichu. Nie ja jeden mam blizny na
rękach. To było naprawdę niesamowite. - Ale co?
- Może to był dziecinny kawał, ale powiem ci, że nikt z nas nie
lubił LeBaya. Był odludkiem i samotnikiem. Jak Arnie -
pomyślałem.
- Tamtego wieczoru wszyscy trochę wypiliśmy - ciągnął McCandless.
- Było już po zebraniu i LeBay robił z siebie jeszcze większego
fiuta niż zwykle. Siedzimy więc sobie przy barze i widzimy, że
LeBay zbiera się do wyjścia. Zakładał kurtkę i kłócił się z
Poochiem Andersonem o jakąś sprawę związaną z baseballem. Kiedy
LeBay wychodził, zawsze robił dokładnie to samo: wsiadał do tego
swojego plymoutha, cofał, a potem wciskał gaz do dechy. Gablota
ruszała z parkingu jak rakieta, a żwir pryskał spod kół na
wszystkie strony. No więc - Sonny Bellerman wpadł na ten pomysł -
 wyszliśmy we czwórkę tylnymi drzwiami na parking, a LeBay został
jeszcze w środku, drąc gębę na Poochiego. Poszliśmy za róg, bo
wiedzieliśmy, że zawsze cofa aż tam, żeby potem mieć więcej
miejsca na rozpęd. Mówił o tym swoim gracie jak o dziewczynie.
Powiadam ci, wyglądało to tak, jakby ożenił się z tą kupą
żelastwa. "Miejcie oczy otwarte i trzymajcie się nisko przy
ziemi, żeby was nie zobaczył" - powiedział Sonny. - "Ruszycie
dopiero na mój znak". Wszyscy byliśmy już zdrowo zatankowani.
Jakieś dziesięć minut później LeBay wylazł wreszcie z baru,
pijany jak skunks, i zaczął grzebać w kieszeni, żeby znaleźć
kluczyki. "Szykujcie się, chłopaki!" - syknął Sonny. LeBay wsiadł
do wozu i cofnął go, tak jak zwykle. Dopisywało nam szczęście,
bo przystanął na chwilę, żeby zapalić papierosa. Doskoczyliśmy
wtedy szybko, złapaliśmy za tylny zderzak i podnieśliśmy kufer
tak, że tylne koła zawisły w powietrzu. Gdyby teraz chciał ruszyć
jak zawsze, pryskając żwirem i w ogóle, nie ruszyłby nawet o
centymetr, a koła kręciłyby się w miejscu jak szalone, rozumiesz?
- Tak - odparłem. To naprawdę był dziecinny dowcip. Podobne
robiliśmy od czasu do czasu po szkolnej dyskotece, a kiedyś
postawiliśmy na cegłach samochód trenera Puffera, tak że koła
napędzanej osi w ogóle nie dotykały ziemi. - Spotkała nas jednak
niespodzianka. Na razie w porządku: LeBay zapalił papierosa, a
potem włączył radio. To też wszystkich nas strasznie wkurwiało:
ciągle słuchał rock and rolla, jakby był jakimś cholernym
gówniarzem, a nie stetryczałym staruchem na zasiłku dla
niedołężnych. Wreszcie wrzucił bieg. Nie widzieliśmy tego, bo
wszyscy byliśmy schyleni, żeby nas nie zauważył, ale pamiętam,
że Sonny Bellerman zachichotał i zapytał: "W górze, chłopcy?",
a ja mu na to: "Tak samo jak i twój kutas, Bellerman". On jeden
naprawdę zdrowo ucierpiał. Wszystko przez obrączkę. Ale
przysięgam na Boga, koła były w górze! Podnieśliśmy kufer
plymoutha co najmniej na dziesięć centymetrów nad ziemię. - I co
się stało? - zapytałem, choć mogłem się już mniej więcej
domyślić. - Co się stało? Ruszył jak zwykle, oto, co się stało!
Zupełnie jakby stał czterema kołami na ziemi. Strzelił nam w gęby
szprycą żwiru i wyrwał zderzak z rąk, a razem z nim po pół metra
skóry. Bellermanowi urwało prawie cały środkowy palec, bo
zahaczył o coś obrączką. A zaraz potem usłyszeliśmy śmiech
LeBaya, jakby doskonale wiedział, co się stało. Mógł nas zobaczyć
z okna klozetu po tym, jak przestał drzeć mordę na Poochiego. Na
tym skończyła się jego kariera w Legionie. Wysłaliśmy mu list z
informacją, że nie chcemy, by do nas należał, i zaraz potem
wypisał się. A żeby było zabawniej, to zaraz po tym, jak kojfnął,
Sonny Bellerman zaproponował na zebraniu, żeby urządzić mu
przyzwoity pogrzeb. "Jasne" - powiedział - "był z niego cholerny
sukinsyn, ale walczył na wojnie tak jak my, więc chyba należy mu
się ostatnia posługa, prawda?" Urządziliśmy mu więc ten pochówek,
choć ja osobiście wcale nie jestem przekonany, że mu się należał.
Chyba nigdy nie będę takim dobrym chrześcijaninem, jak Sonny. -
Widocznie nie podnieśliście kół wystarczająco wysoko -
zauważyłem, myśląc jednocześnie o tym, co się stało z chłopcami,
którzy w listopadzie zdemolowali Christine. Stracili znacznie
więcej niż trochę skóry z palców. - Jasne, że podnieśliśmy -
odparł McCandless. - Ta szpryca wystrzeliła spod przednich kół.
Do dzisiaj nie mam pojęcia, jak on to zrobił. Właśnie dlatego
mówię, że to zupełnie niesamowita historia. Gerry Barlow - też
był wtedy z nami - twierdzi, że LeBay wsadził w nią napęd na dwie
osie, ale mnie się wydaje, że to się nie da zrobić. - Chyba nie -
 potwierdziłem.
- No właśnie. O, cholera! Przegadałem prawie całą przerwę,
chłopcze. Muszę jeszcze wlać w siebie trochę kawy, zanim znowu
zacznie się kołowrót. Prześlę ci ten adres, jeśli go mamy. Jestem
prawie pewien, że tak. - Dziękuję panu.
- Nie ma sprawy, Dennis. Uważaj na siebie.
- Jasne. Naprzód, ale na czworakach, zgadza się?
Parsknął śmiechem.
- Tak właśnie mawialiśmy w Piątym Batalionie.
Odłożyłem powoli słuchawkę myśląc o samochodach, które ruszały
z miejsca, mimo że ich napędzane koła nie stykały się z gruntem.
Trochę niesamowite. Jak cholera, nie trochę, a McCandless wciąż
miał blizny na rękach na potwierdzenie swojej historii.
Przypomniało mi to coś, co powiedział George LeBay: jemu również
brat zostawił na pamiątkę bliznę. Jego blizna z upływem lat
stawała się coraz większa.


45. SYLWESTER

Ten  wspaniały  młody  człowiek  spotkał śmierć  w  swym
samochodzie -Nikt nie wie, jak to się stało.
Wrzaski opon, piski ognia, śmierć znów była niezawodna.
Dlaczego to stać się musiało?
Gwiazdor umarł, ciało gnije, lecz legenda ciągle żyje -
Bo zginął bez powodu.

Bobby Troupe

Zadzwoniłem do Arniego w sylwestra. Miałem kilka dni, żeby się
nad tym zastanowić i w gruncie rzeczy wcale mi się to nie
uśmiechało, ale koniecznie musiałem się z nim spotkać. Wmówiłem
sobie, że nie będę w stanie podjąć żadnej decyzji, dopóki znowu
go nie zobaczę. I dopóki znowu nie zobaczę Christine. Wspomniałem
o niej mimochodem przy śniadaniu, tata zaś powiedział, że według
niego wszystkie samochody zatrzymane w Garażu Darnella zostały
sfotografowane i zwrócone właścicielom. Telefon odebrała Regina.
- Dom państwa Cunningham - odezwała się wyniosłym tonem.
- Cześć, Regino. Tu Dennis.
- Dennis! - wykrzyknęła z radością i zaskoczeniem. Przez chwilę
była tą samą Reginą, która dawała mnie i Arniemu kanapki z masłem
orzechowym i plasterkami bekonu. - Jak się masz? Słyszeliśmy, że
już wyrzucili cię ze szpitala? - Wszystko w porządku. A co u was?
Po krótkiej ciszy:
- Cóż, sam wiesz, co tu się działo.
- Kłopoty - podsunąłem.
- Wszystkie te kłopoty, których udało nam się do tej pory
uniknąć. Mam wrażenie, że ułożyły się za rogiem w wielką stertę
i tylko czekały, kiedy na nie wpadniemy. Chrząknąłem niewyraźnie.
- Chcesz rozmawiać z Arniem?
- Jeżeli jest w domu.
Kolejna chwila ciszy.
- Pamiętam, jak kiedyś ganialiście bez przerwy z domu do domu,
żeby spotkać po drodze Nowy Rok... - powiedziała cicho, w niczym
nie przypominając zawsze bojowej, energicznej Reginy. -
Pamiętasz, Dennis? - Tak - odparłem. - Straszna dziecinada,
ale...
- Wcale nie! - zaprotestowała stanowczo. - Nie wolno ci tak o tym
mówić! Jeżeli Arnie kiedykolwiek potrzebował przyjaciela...
potrzebował ciebie, Dennis... to właśnie teraz. On... jest teraz
na górze. Śpi. Ostatnio sypia zdecydowanie zbyt długo. A poza
tym... on... on nie... - Czego nie zrobił, Regino?
- Nie złożył papierów na uczelnię! - wybuchnęła, lecz natychmiast
zniżyła głos, jakby bała się, że Arnie ją usłyszy. - Nie wypełnił
żadnego podania! Zadzwonił do mnie pan Vickers, wasz wychowawca,
i powiedział mi o tym. Ze swoimi ocenami dostałby się na każdy
uniwersytet w tym kraju... to znaczy, z tymi ocenami, jakie miał
przed... przed tymi kłopotami. - Jej głos balansował krótko na
krawędzi płaczu, ale udało jej się opanować. - Porozmawiaj z nim,
Dennis. Gdybyś mógł spędzić z nim dzisiejszy wieczór... wypić
kilka piw... i po prostu porozmawiać... Umilkła, lecz ja
wyczułem, że to jeszcze nie wszystko. Próbowała powiedzieć mi
coś, co nie chciało przejść jej przez gardło. - Uspokój się -
poprosiłem. Nie lubiłem dawnej Reginy, dominującej i
nieprzystępnej, dostosowującej los syna i męża do swojego
rozkładu zajęć, ale ta płaczliwa, zdezorientowana kobieta
podobała mi się jeszcze mniej. - Nie przejmuj się tak bardzo. -
Boję się z nim rozmawiać - wyznała wreszcie. - Tak samo jak
Michael. On... on prawie eksploduje, jeśli ktokolwiek próbuje mu
się przeciwstawić. Początkowo dotyczyło to tylko samochodu, teraz
to samo dzieje się ze studiami. Pogadaj z nim, Dennis, proszę
cię. - Jeszcze raz umilkła na chwilę, by wreszcie jakby nigdy nic
wyrzucić z siebie to, co dręczyło ją najbardziej: - Obawiam się,
że go tracimy. - Daj spokój, Regino, co ty...
- Poproszę go do telefonu - powiedziała nagle i odłożyła
słuchawkę obok aparatu. Z najwyższym trudem zwalczyłem pokusę,
żeby przerwać połączenie i w ten sposób odepchnąć od siebie ten
ciężar. Z tamtej strony ktoś wziął słuchawkę do ręki.
- Halo? - usłyszałem zmęczony głos.
To nie jest Arnie! - błysnęło mi w mózgu z oślepiającą jasnością.
- Arnie?
- Zdaje się, że to Dennis Guilder, rozdziawiona gęba, która udaje
człowieka - powiedział głos. T o było podobne do Arniego, zgoda,
ale jednocześnie bardzo różniło się od tego, do czego byłem
przyzwyczajony. Jego głos nie tyle pogłębił się, co raczej
ochrypł, jakby od zbyt częstego krzyczenia albo mówienia
podniesionym tonem. Odniosłem niezwykłe wrażenie, że rozmawiam
z zupełnie obcym człowiekiem, któremu udało się znakomicie
podszyć pod mego przyjaciela Arniego. - Uważaj, co mówisz,
kaprawcze - odparłem. Uśmiechałem się, ale ręce miałem lodowato
zimne. - Wiesz co? - zagadnął jakby nigdy nic. - Twoja paszcza
i mój tyłek są do siebie zadziwiająco podobne. - Zauważyłem
podobieństwo, ale wydawało mi się, że jest dokładnie na odwrót. -
 Zapanowała krótka cisza. Uprzejmościom stało się zadość. - Co
porabiasz dziś wieczorem? - zapytałem. - Nic specjalnego. Nie mam
żadnej randki ani nic w tym rodzaju. A ty? - Och, ze mną jest
zupełnie inaczej. Jestem w znakomitej formie. Zabieram Roseanne
na dyskotekę. Jeśli chcesz, możesz pojechać z nami i podtrzymywać
mi w tańcu kule, żeby się nie rozjechały. Roześmiał się.
- Pomyślałem sobie, że może wpadnę do ciebie - powiedziałem. -
Powitalibyśmy Nowy Rok tak jak zawsze. Co ty na to? - Dobra! -
zgodził się natychmiast. Wydawał się zachwycony pomysłem... a
mimo to nie był zupełnie sobą. - Obejrzymy Guya Lombardo i cały
ten szajs. Będzie świetnie. Umilkłem na chwilę, nie bardzo
wiedząc, co odpowiedzieć.
- Wiesz, Arnie - bąknąłem ostrożnie - zdaje mi się, że Guy
Lombardo już nie żyje...  Zdziwił się.
- Naprawdę? Hm... Rzeczywiście, chyba masz rację. Ale Dick Clark
chyba jeszcze nie kopnął w kalendarz? - Nie.
- Piosenki Dicka to najlepsza muzyka! - wykrzyknął Arnie, ale to
wcale nie był jego głos. Mój umysł dokonał zupełnie
niespodziewanego i wstrząsającego skojarzenia (najwspanialszy
zapach na świecie... może z wyjątkiem cipki) i kurczowo
zacisnąłem palce na słuchawce. Zdaje się, że o mało nie
krzyknąłem. Nie rozmawiałem z Arniem, tylko z Rolandem LeBayem.
Rozmawiałem z trupem. - Otóż to - usłyszałem swój dobiegający z
bardzo daleka głos. - Ale jak tu się dostaniesz, Dennis? Możesz
prowadzić?
- Jeszcze nie. Chyba poproszę tatę, żeby mnie podrzucił. -
Przerwałem na chwilę, po czym parłem dalej: - Pomyślałem sobie,
że mógłbyś odwieźć mnie z powrotem, oczywiście jeśli nie sprawi
ci to kłopotu. - Jasne! - Wydawał się autentycznie zadowolony. -
 To świetny pomysł, Dennis! Zabawimy się jak za dawnych dobrych
czasów. - Właśnie - odparłem, po czym, tknięty jakimś niemożliwym
do wytłumaczenia impulsem, dodałem: - Jak w warsztatach
samochodowych. - Otóż to! - potwierdził ze śmiechem Arnie. - Aż
trudno w to uwierzyć. No, to na razie, Dennis. - Na razie -
powiedziałem machinalnie.
Odłożyłem słuchawkę, spojrzałem na telefon i zacząłem trząść się
jak galareta. Jeszcze nigdy w życiu nie byłem tak bardzo
przerażony. Wraz z upływem czasu umysł wzmacnia swoje siły
obronne; myślę, że jednym z powodów, dlaczego istnieje tak mało
przekonujących dowodów na istnienie różnych psychicznych
fenomenów, jest to, że we wspomnieniach nieświadomie staramy się
zmieniać i prostować rzeczywistość. Odrobina oszustwa jest
znacznie lepsza niż mnóstwo szaleństwa. Później analizowałem
dokładnie naszą rozmowę, starając się wmówić sobie, że Arnie po
prostu źle zrozumiał moją uwagę, ale zaraz po tym, jak odłożyłem
słuchawkę, nie miałem najmniejszych wątpliwości: w jakiś sposób
LeBay, wszystko jedno - martwy czy nie, zamieszkał w jego duszy.
I coraz wyraźniej zdobywał nad nią panowanie.

Sylwestrowe niebo było mroźne i idealnie czyste. Tata podwiózł
mnie do domu Cunninghamów piętnaście po siódmej i pomógł
dokuśtykać do tylnych drzwi; moje kule nie były przystosowane do
chodzenia po lodzie i śniegu. Nigdzie nie mogłem dostrzec kombi
rodziców Arniego, ale za to na podjeździe stała Christine,
lśniąca czerwonym i białym lakierem oraz pokrywającymi jej
nadwozie kryształkami lodu. Zarówno ona, jak i pozostałe
samochody zatrzymane w garażu zostały zwrócone właścicielom
zaledwie kilka dni temu. Nawet patrząc na nią doznawałem
okropnego uczucia strachu i bezradności. Nie chciałem wracać do
domu tym samochodem ani dzisiaj, ani nigdy. Wolałem swojego
zwyczajnego, wielkoseryjnego dustera z winylowymi siedzeniami i
kretyńską nalepką na zderzaku: SŁUŻBOWY POJAZD MAFII. Zapłonęło
światło i w matowej szybie drzwi ujrzeliśmy sylwetkę zbliżającego
się Arniego. Nawet już nie wyglądał jak Arnie: garbił się i
sprawiał wrażenie znacznie starszego, niż był w istocie.
Usiłowałem sobie wmówić, że to tylko moja rozbudzona wyobraźnia,
że jestem uprzedzony i wymyślam różne bzdury... ale i tak
wiedziałem, że mam rację. Otworzył drzwi i stanął w nich w
starych dżinsach i flanelowej koszuli. - Jak się masz, Dennis!
- Cześć, Arnie.
- Dobry wieczór, panie Guilder.
- Czołem - powiedział mój ojciec, unosząc dłoń w rękawiczce. -
Co słychać? - Sam pan wie, że nic nadzwyczajnego. Ale to się
zmieni. Nowy rok, nowa miotła, wyrzucamy stare gówna, ładujemy
nowe, no nie? - Chyba tak - odparł lekko zaskoczony tata. -
Dennis, jesteś pewien, że nie powinienem przyjechać po ciebie?
Pragnąłem tego najbardziej na świecie, ale Arnie nie spuszczał
ze mnie wzroku. Co prawda uśmiechał się, lecz oczy miał zimne i
czujne. - Nie, Arnie mnie odwiezie... o ile uruchomi to swoje
przerdzewiałe wiadro. - Hej, uważaj, jak się wyrażasz o moim
samochodzie! Ona jest bardzo wrażliwa. - Naprawdę?
- I to jeszcze jak! - potwierdził, wciąż się uśmiechając.
Odwróciłem głowę i zawołałem:
- Przepraszam, Christine!
- Tak już lepiej.
Przez jakiś czas staliśmy bez słowa, ja i ojciec u dołu
kuchennych schodków, Arnie w drzwiach, nie bardzo wiedząc, co
powinniśmy powiedzieć. Czułem, jak stopniowo ogarnia mnie coś w
rodzaju paniki - ktoś musiał coś powiedzieć, bo w przeciwnym
razie całe to idiotyczne udawanie, że nic się nie zmieniło,
zawali się jak domek z kart. - Dobra - odezwał się wreszcie mój
tata. - Tylko się nie zalejcie, dzieciaki. Zadzwoń do mnie,
Arnie, gdybyście wypili coś więcej niż tylko parę piw. - Niech
pan się nie obawia, panie Guilder.
- Nic nam nie będzie - dodałem z fałszywym uśmiechem. - Wracaj
do domu, tato, i walnij się spać. Na pewno pomoże ci to na urodę.
- Uważaj, jak się wyrażasz o mojej twarzy. Jest bardzo wrażliwa.
Odwrócił się i poszedł do samochodu, ja zaś odprowadziłem go
wzrokiem, podpierając się obiema kulami. Zaczekałem, aż minie
Christine; poczułem się odrobinę lepiej dopiero wtedy, kiedy
uruchomił silnik i odjechał. Przed wejściem do domu starannie
strząsnąłem śnieg z gumowych końcówek kul. Podłoga w kuchni
Cunninghamów była wyłożona drewnem, a ja zdążyłem się już
nauczyć, że na gładkiej powierzchni kule z mokrymi końcówkami
bardzo łatwo zamieniają się w coś w rodzaju łyżew. - Nieźle sobie
radzisz - zauważył Arnie, przyglądając się moim ostrożnym
manewrom. Wyjął z kieszeni na piersi paczkę tiparillos, zdarł
celofan zębami, wyjął papierosa i zapalił go przechylając mocno
głowę. Blask płomienia padł na jego policzki żółtymi, ruchomymi
refleksami. - Chętnie rozstanę się z tą umiejętnością - odparłem.
- Kiedy zacząłeś palić? - U Darnella. Nigdy nie robię tego przy
matce, bo zaraz szlag ją trafia. Palił nie jak chłopak, który
dopiero przyzwyczaja się do papierosów, ale jak mężczyzna, który
robi to od co najmniej dwudziestu lat. - Pomyślałem sobie, że
zrobię prażoną kukurydzę - powiedział. - Co ty na to? - Świetny
pomysł. Masz piwo?
- Jasne. Sześć puszek w lodówce i jeszcze dwa razy tyle w
piwnicy. - Znakomicie. - Usiadłem ostrożnie przy kuchennym stole,
wyciągając przed siebie lewą nogę. - A gdzie twoi staruszkowie? -
 Pojechali na sylwestra do Fassenbachów. Kiedy zdejmą ci gips? -
 Może pod koniec stycznia, jeśli będę miał szczęście. -
Podniosłem kule i zawołałem pełnym przejęcia głosem: - Ludzie,
wasz ulubieniec znowu chodzi! Szczęść Boże wszystkim, którzy to
widzą! Arnie roześmiał się i potrząsnął głową, idąc w stronę
kuchenki z głęboką patelnią, torebką kukurydzy i butelką oleju
pod pachą. - Ten sam stary Dennis. Wcale nie straciłeś animuszu,
zasrańcu. - Też się dziwię, tym bardziej że nie rozpieszczałeś
mnie zbyt częstymi wizytami. - Przyniosłem ci indyka na Święto
Dziękczynienia. Miałem może utoczyć własnej krwi? Wzruszyłem
ramionami. Arnie westchnął.
- Wiesz, czasem wydaje mi się, że jesteś moim dobrym duchem. -
Odczep się ode mnie, koński łbie.
- Mówię serio. Jak tylko połamali ci gnaty, wpadłem w cholerny
wrzątek i nadal siedzę w nim po uszy. Dziwne, że jeszcze nie
wyglądam jak gotowany homar. Roześmiał się głośno. Nie był to
śmiech młodego chłopaka mającego poważne kłopoty, tylko dorosłego
mężczyzny, który doskonale się bawi zaistniałą sytuacją. Postawił
patelnię na płytce i nalał do niej oleju. Włosy, krótsze niż
kiedyś i zaczesane do tyłu w zupełnie dla mnie nowy sposób,
opadły mu częściowo na czoło. Odrzucił je gwałtownym ruchem
głowy, wysypał na patelnię pierwszą porcję kukurydzy, nakrył ją
przykrywką, podszedł do lodówki, wyjął mały karton z sześcioma
puszkami piwa, postawił go z hukiem na stole, otworzył dwie
puszki, podał mi jedną, po czym uniósł wysoko swoją. Zrobiłem to
samo. - Teraz będzie toast - oznajmił. - Śmierć wszystkim
zasrańcom na świecie w roku 1979. Opuściłem powoli puszkę.
- Nie mogę pić za coś takiego, chłopie.
W jego szarych oczach dostrzegłem iskierkę gniewu. Zamigotała
przez chwilę, by zaraz potem zgasnąć. - W takim razie za co
możesz pić... chłopie?
- Na przykład za studia - powiedziałem spokojnie.
Jego dotychczasowy dobry humor zniknął bez śladu. Spojrzał na
mnie ponuro. - Powinienem był wiedzieć, że nakładzie ci do łba
tych bredni. Moja matka jest jedyną kobietą na świecie, która
nigdy nie zrezygnuje z czegoś, co postanowiła zdobyć. Wiesz, że
tak jest, Dennis. Gdyby było trzeba, pocałowałaby nawet diabła
w dupę. Odstawiłem na stół nie tkniętą puszkę.
- Mojej dupy na pewno nie całowała. Powiedziała mi tylko, że nie
złożyłeś nigdzie podania i że bardzo się tym martwi. - To moje
życie - odparł Arnie, wykrzywiając usta w paskudnym grymasie. -
Zrobię to, na co będę miał ochotę. - To znaczy nie pójdziesz na
studia?
- Pójdę, ale wtedy, kiedy będę chciał. Powiedz jej to, gdyby
zapytała. Na pewno nie w tym roku. Jeżeli ona myśli, że zgłoszę
się na jakiś zakichany uniwersytet, włożę na łeb debilną czapkę
pierwszoroczniaka i będę grzecznie biegał po boisku za jajowatą
piłką, to znaczy, że zupełnie straciła rozum. Nie teraz, po całym
tym gównie, przez które dopiero co przebrnąłem. Na pewno nie
teraz, chłopie. - W takim razie, co masz zamiar robić?
- Wyjeżdżam. Wsiądę do Christine i zniknę z tego cholernego,
zasranego miasteczka. Rozumiesz? - Jego głos przybrał na sile,
stał się dziwnie piskliwy, a ja znowu poczułem na gardle lodowate
palce przerażenia. Nie mogłem nic na to poradzić i tylko modliłem
się, żeby Arnie niczego nie zauważył. Nie tylko mówił głosem
LeBaya, ale już nawet wyglądał jak on; trupia twarz prześwitywała
przez rysy Arniego niczym martwy eksponat zakonserwowany w
formalinie. - Byłem w cholernym gównie i mam przeczucie, że ten
przeklęty Junkins wciąż węszy wokół mnie, ale niech lepiej uważa,
bo może mu się przydarzyć coś przykrego... - Kto to jest Junkins?
- przerwałem mu.
- Nieważne. To bez znaczenia. - Za jego plecami olej zaczął
skwierczeć na patelni. Pod przykrywką strzeliło pierwsze ziarenko
kukurydzy. - Muszę się z tego otrząsnąć, Dennis. Więc jak,
napijesz się ze mną czy nie? Mnie tam wszystko jedno. - W
porządku. Co powiesz, żebyśmy wypili za nas?
Uśmiechnął się i kołek strachu tkwiący w mojej piersi cofnął się
odrobinę. - To bardzo dobry toast, Dennis. Za nas. Niech nam się
wiedzie, tak? - Niech nam się wiedzie - powtórzyłem odrobinę
zachrypniętym głosem. - Tak, niech nam się wiedzie. Stuknęliśmy
się puszkami.
Arnie odwrócił się do kuchenki i zajął patelnią, na której
kukurydza strzelała w coraz szybszym tempie. Pociągnąłem kilka
łyków piwa. Wtedy jeszcze stanowiło ono dla mnie pewną nowość i
nigdy się nim nie upijałem, bo bardzo mi smakowało, a koledzy -
wśród nich przede wszystkim Lenny Barongg - twierdzili, że gdybym
raz zalał się piwem w trupa, to potem nie mógłbym na nie spojrzeć
przez ładne parę tygodni. Niestety, od tamtej pory zdarzyło mi
się kilkakrotnie przekonać, że to nie jest prawda. Arnie
natomiast pił tak, jakby od pierwszego stycznia mieli znowu
wprowadzić prohibicję. Opróżnił pierwszą puszkę, jeszcze zanim
skończyła się prażyć kukurydza. - Teraz patrz, jak wsadzę ją w
tyłek temu małemu włóczędze! - powiedział, zgiąwszy ją w dłoni,
i rzucił do stojącego w kącie kosza na śmieci. Odbiła się od
ściany i wpadła do środka. Nie zrozumiałem aluzji, więc tylko
uśmiechnąłem się wymijająco. - Dwa punkty.
- Zgadza się - potwierdził. - Podaj mi następną, dobrze?
Zrobiłem to. Moi rodzice i tak zamierzali powitać Nowy Rok w
domu, więc nawet gdyby Arnie wypił za dużo, mogłem w każdej
chwili zadzwonić do taty i poprosić go, żeby po mnie przyjechał.
Być może od pijanego Arniego uda mi się wyciągnąć coś, czego nie
powiedziałby po trzeźwemu, a poza tym i tak nie miałem
najmniejszej ochoty na przejażdżkę w Christine. Jednak piwo
zdawało się nie wywierać na nim żadnego wrażenia. Dokończył
prażyć kukurydzę, przesypał ją do wielkiej plastikowej miski,
polał roztopioną połową kostki margaryny, posolił i powiedział: -
 Może pójdziemy do pokoju i pooglądamy trochę telewizję? - W
porządku.
Sięgnąłem po kule, wsadziłem je pod pachy - ostatnio miałem
wrażenie, jakby skóra zupełnie mi tam zrogowaciała - i
wyciągnąłem rękę po pozostałe trzy puszki. - Zaraz po nie przyjdę
- powiedział Arnie. - Lepiej już chodź, zanim wywalisz wszystko
na podłogę. Uśmiechnął się przy tym i przez moment tak bardzo
przypominał dawnego Arniego, że aż coś zakłuło mnie w sercu. W
telewizji leciał jakiś debilny program rozrywkowy. Akurat
śpiewali Donny i Marie Osmond, uśmiechając się wesoło i
prezentując rzędy wielkich, niemal rekinich zębów. Oni śpiewali,
a my rozmawialiśmy. Opowiedziałem Arniemu o zajęciach
rehabilitacyjnych, o podnoszeniu najróżniejszych ciężarków, a po
drugim piwie wyznałem, iż czasem obawiam się, że już nigdy nie
będę normalnie chodził. Tym, że na uniwersytecie na pewno nigdy
nie zagram w drużynie futbolowej, zupełnie się nie przejmowałem.
Słuchał mnie i cały czas kiwał współczująco głową. Właściwie w
tym miejscu mogę przerwać swoją relację i powiedzieć wam, że był
to najbardziej niesamowity wieczór w moim życiu. Czekały mnie
jeszcze znacznie gorsze rzeczy, ale już nigdy nic nie było
takie... dziwne i takie... takie rozkojarzone. Przypominało to
trochę seans w kinie, podczas którego obraz ani przez chwilę nie
jest zupełnie ostry. Momentami wydawał się sobą, by zaraz potem
w niczym nie przypominać tego Arniego, którego znałem i
pamiętałem. Nabrał zupełnie nowych zwyczajów i odruchów:
miętoszenie w dłoni skórzanej przywieszki do kluczyków,
zacieranie rąk, przygryzanie kciuka. Ta dziwna uwaga o wsadzeniu
w tyłek małemu włóczędze puszki po piwie. I choć wypił pięć piw,
podczas gdy ja ledwo zdążyłem uporać się z dwoma, nie wydawał się
w najmniejszym stopniu pijany. Z kolei wiele rzeczy, które do tej
pory zawsze kojarzyły mi się z Arniem, zniknęło bez śladu:
nerwowe pociąganie się za ucho podczas rozmowy, częste wysuwanie
przed siebie skrzyżowanych nóg, głośne wciąganie powietrza przez
zęby, co w pewnych sytuacjach zastępowało śmiech. Zdarzyło mu się
to raz czy dwa, ale częściej dawał wyraz rozbawieniu piskliwym
chichotem, natychmiast przywodzącym mi na myśl LeBaya. Program
rozrywkowy skończył się o jedenastej. Arnie znalazł na którymś
kanale transmisję z przyjęcia w jakimś nowojorskim hotelu,
łączoną z relacją z Times Square, gdzie zebrał się pokaźny tłum.
Co prawda nie był to Guy Lombardo, ale na pewno coś w tym stylu.
- Naprawdę nie pójdziesz na studia? - zapytałem.
- Nie w tym roku. Zaraz po maturze jedziemy z Christine do
Kalifornii. Na Złote Wybrzeże. - Twoi rodzice wiedzą o tym?
Wydawał się zaskoczony moim pytaniem.
- Jasne, że nie! I nie waż się im o tym mówić! Potrzebne mi to
jak sztuczny kutas. - Co będziesz tam robił?
Wzruszył ramionami.
- Poszukam roboty w jakimś warsztacie samochodowym. Jeżeli w
czymkolwiek jestem dobry, to właśnie w tym. - A potem jakby nigdy
nic powiedział coś, co wprawiło mnie w zupełne oszołomienie. -
Spróbuję namówić Leigh, żeby ze mną pojechała. Zakrztusiłem się
piwem i zacząłem kaszleć, opryskując sobie spodnie. Arnie walnął
mnie dwa razy w plecy. - Już w porządku?
- Tak - wycharczałem. - Poleciało nie tam, gdzie trzeba... Arnie,
jeśli sądzisz, że Leigh się na to zgodzi, to znaczy, że
przestałeś realnie myśleć. Przecież ona idzie na studia! Wysłała
już papiery, i to nie na jeden uniwersytet, ale na kilka! Jego
oczy zwęziły się raptownie, ja zaś zrozumiałem z przerażeniem,
że po wypiciu dwóch puszek piwa powiedziałem więcej, niż
powinienem. - Skąd masz takie dokładne wiadomości o mojej
dziewczynie? Nagle odniosłem okropne wrażenie, że znalazłem się
na samym środku rozległego pola minowego. - Bo ona o niczym innym
nie mówi. Jak raz wejdzie na ten temat, to nie chce przełączyć
się na nic innego. - Koszałki-opałki. Chyba nie próbujesz mnie
wygryźć, co, Dennis? - Mierzył mnie nieruchomym, podejrzliwym
spojrzeniem. - Nie zrobiłbyś czegoś takiego, prawda? - Jasne, że
nie - odparłem, łżąc mu w żywe oczy. - Nie ma mowy. - W takim
razie skąd wiesz o niej tak dużo?
- Spotykamy się od czasu do czasu i rozmawiamy o tobie.
- Ona mówi coś o mnie?
- Tak, trochę - powiedziałem ostrożnie. - Powiedziała, że
pokłóciliście się o Christine.  Trafiłem. Odprężył się trochę.
- To było zupełne głupstwo. Na pewno do mnie wróci. A jeśli tak
koniecznie chce studiować, to w Kalifornii też są dobre
uniwersytety. Pobierzemy się, będziemy mieli dzieci i wszystkie
te bzdury. Jakimś cudem udało mi się zachować kamienną twarz.
- Ona wie o tym?
Roześmiał się.
- Coś ty! Jeszcze nie. Ale dowie się, już wkrótce. Kocham ją i
nic nie jest w stanie mi przeszkodzić. - Śmiech umilkł. - A co
mówiła o Christine? Kolejna mina.
- Powiedziała, że jej nie lubi. Myślę, że... że chyba jest o nią
zazdrosna. Ponownie trafiłem. Uspokoił się jeszcze bardziej.
- I to jak. Ale to minie, Dennis. Prawdziwa miłość nigdy nie
układa się idealnie od początku do końca, ale z nami wszystko
będzie w porządku. Gdybyś ją kiedyś spotkał, powiedz jej, że do
niej zadzwonię. Albo porozmawiam z nią w szkole, jak się zaczną
zajęcia. Zastanawiałem się, czy powiedzieć mu, że Leigh właśnie
teraz jest w Kalifornii, ale doszedłem do wniosku, że nie
powinienem tego robić. Przemknęła mi również nieprzyjemna myśl,
co by zrobił ten nowy, podejrzliwy Arnie, gdyby wiedział, że
całowałem jego dziewczynę, przytulałem ją... i że z każdym dniem
byłem w niej coraz bardziej zakochany. - Spójrz, Dennis! -
zawołał Arnie, wskazując na ekran telewizora. Znowu nadawano
relację z Times Square. Tłum stanowił wielki, wciąż rosnący
organizm. Minęła jedenasta trzydzieści. Kończył się stary rok. -
 Spójrz na tych zasrańców! Parsknął krzykliwym, piskliwym
śmiechem, dokończył piwo i zszedł do piwnicy po następną porcję.
Siedziałem w fotelu myśląc o Welchu, Reppertonie, Trelawneyu,
Stantonie, Vandenbergu i Darnellu. Myśląc o tym, że Arnie - czy
też to coś, czym się stał - uważa, iż miał z Leigh tylko
nieprzyjemną, ale w gruncie rzeczy błahą sprzeczkę i że najdalej
pod koniec roku szkolnego ożeni się ze swoją ukochaną, zgodnie
z tym, co śpiewano w latach pięćdziesiątych w przesłodzonych
miłosnych balladach. A po plecach przechodziły mi największe
ciarki, jakie miałem w życiu.

Powitaliśmy Nowy Rok.
Arnie miał kilka kapiszonów i wybuchowych serpentyn - takich,
które strzelają z głośnym hukiem i rozwijają się we wszystkie
strony. Wznieśliśmy toast na cześć 1979 roku i porozmawialiśmy
trochę na bardziej neutralne tematy, to znaczy o zaskakująco
wczesnym odpadnięciu Phillies w rundzie play-off i szansach
Steelersów na zdobycie mistrzostwa kraju. Kiedy w misce zostały
już tylko przypalone resztki kukurydzy, wziąłem się w garść i
zadałem mu pytanie, którego do tej pory starałem się uniknąć: -
Jak myślisz, co się stało z Darnellem?
Zerknął na mnie z ukosa, po czym przeniósł spojrzenie na ekran
telewizora, gdzie tańczyły roześmiane pary z włosami przysypanymi
konfetti. - Załatwili go ci, z którymi prowadził swoje interesy,
żeby przypadkiem nie powiedział zbyt wiele. - Ludzie, dla których
pracował?
- Will mówił często, że Południowy Syndykat jest paskudny, ale
Kolumbijczycy są jeszcze gorsi. - Kto to są...
- Kolumbijczycy? - Arnie zaśmiał się cynicznie. - Kokainowi
kowboje, oto, kim są. Will twierdził, że zabiliby cię tylko za
to, gdybyś spojrzał na żonę któregoś z nich nie tak, jak trzeba,
albo nawet tak, jak trzeba. Możliwe, że to byli właśnie oni.
Takie jatki są dokładnie w ich stylu. - Woziłeś kokainę dla
Darnella?
Wzruszył ramionami.
- Woziłem dla niego towar. Raz czy dwa była to kokaina, ale
dziękuję Bogu, że nie miałem jej akurat wtedy, kiedy mnie
zgarnęli. Trafili bez pudła. A gdyby wszystko miało się
powtórzyć, chyba robiłbym to samo. Will był wstrętnym, obleśnym
sukinsynem, ale pod pewnymi względami był zupełnie w porządku. -
 Jego oczy przybrały dziwny wyraz. - Tak, pod pewnymi względami
był całkowicie OK. Tyle tylko, że za dużo wiedział. Właśnie
dlatego go sprzątnęli. Wiedział za dużo... i prędzej czy później
coś by powiedział. Prawdopodobnie to ci Kolumbijczycy.
Pieprznięte matoły. - Chyba cię nie rozumiem. Ale to nie moja
sprawa, jak mi się wydaje. Uśmiechnął się do mnie i mrugnął.
- To zaczęło się jeszcze w Wietnamie - powiedział. - Kręcił się
tam taki facet, Henry Buck. Teraz on miał sypać mnie, a ja jego.
Jednak zanim doszedł do mnie, zaczął śpiewać o ludziach z
Południa, którzy sprzedawali mu prochy, broń, alkohol i
papierosy. Jun... to znaczy gliniarzom zależało przede wszystkim
na nich. Szczególnie na Kolumbijczykach. - Myślisz, że to oni go
zabili?
- Jasne. Oni albo Południowy Syndykat. Któż by inny?
Potrząsnąłem głową.
- Wypijmy jeszcze po piwie, a potem odstawię cię do domu -
zaproponował. - Było mi bardzo miło, Dennis. Naprawdę. Brzmiało
to nawet prawdziwie, z tym tylko, że Arnie nigdy nie pozwoliłby
sobie na taką kretyńską uwagę jak "było mi miło". W każdym razie
nie dawny Arnie. - Mnie też.
Co prawda nie miałem już ochoty na piwo, lecz mimo to wziąłem
puszkę do ręki. Chciałem jak najbardziej odroczyć okropną chwilę,
kiedy będę musiał wsiąść do Christine. Po południu wydawało mi
się to logicznym posunięciem - odczuć na własnej skórze atmosferę
panującą w samochodzie, jeżeli w ogóle można było mówić o
jakiejkolwiek atmosferze - teraz jednak doszedłem do wniosku, że
to idiotyczny i przerażający pomysł. Tajemnica mojego rodzącego
się związku z Leigh kołatała mi się po głowie niczym wielkie,
łatwo tłukące się jajko. Powiedz mi, Christine, czy potrafisz
czytać w myślach?
Pociągnąłem łyk piwa, by utopić wzbierający mi w gardle
histeryczny śmiech. - Posłuchaj - odezwałem się. - Jeśli chcesz,
mogę zadzwonić do ojca, żeby po mnie przyjechał. Na pewno jeszcze
nie śpi. - Nie trzeba - odparł Arnie. - Mógłbym przejść dwie mile
po krawężniku. Nic się nie bój. - Pomyślałem tylko...
- Na pewno nie możesz się doczekać, kiedy znowu sam będziesz mógł
prowadzić wóz, co? - Jasne.
- Nie ma nic wspanialszego, niż siedzieć za kierownicą swojego
samochodu - powiedział Arnie, a następnie jego lewe oko zwęziło
się w obleśnym mrugnięciu. - Może z wyjątkiem cipki.

Nadszedł czas. Arnie wyłączył telewizor, ja zaś przekuśtykałem
przez kuchnię i ociągając się założyłem swoją starą kurtkę
narciarską. Miałem nadzieję, że Michael i Regina lada chwila
wrócą z przyjęcia i odsuną nieco ode mnie perspektywę budzącej
grozę przejażdżki. Może nawet Michael wyczuje zapach piwa w
oddechu Arniego i zaproponuje, że sam odwiezie mnie do domu?
Wciąż jeszcze miałem w pamięci żywe wspomnienie przeżyć, jakich
zaznałem tego popołudnia, gdy wśliznąłem się za kierownicę
Christine w garażu LeBaya, podczas gdy Arnie ubijał interes z
obrzydliwym staruchem. Arnie wziął z lodówki dwa piwa - "na
drogę", jak powiedział. Otwierałem już usta, by zauważyć, że
gdyby zatrzymała go policja, trafiłby do pudła szybciej, niż
zdążyłby splunąć, ale doszedłem do wniosku, że będzie lepiej,
jeśli zachowam milczenie. Wyszliśmy na zewnątrz. Pierwszy wczesny
ranek roku 1979 był pogodny i lodowato zimny do tego stopnia, że
po kilku oddechach wszystko zamarzało w nosie. Śnieżne zaspy
wznoszące się po obu stronach podjazdu skrzyły się milionami
brylantowych kryształków, ja jednak wpatrywałem się w Christine,
stojącą przede mną z czarnymi szybami pokrytymi cienką warstewką
lodu. "Syndykat - powiedział Arnie. - Południowy Syndykat albo
Kolumbijczycy". Brzmiało to trochę melodramatycznie, ale wydawało
się prawdopodobne. Mało tego: wydawało się niemal wiarygodne.
Tyle tylko, że Syndykat strzelał do ludzi, wyrzucał ich z okien
albo dusił. Według legendy Al Capone pozbył się jakiegoś
nieszczęsnego palanta za pomocą wypełnionego ołowiem kija do
baseballa. Ale żeby wjechać samochodem do domu i tam rozjechać
faceta na placek? W takim razie może to Kolumbijczycy. Arnie
powiedział, że są kompletnie postrzeleni. Czy jednak aż tak
bardzo? Mocno w to wątpiłem. A jeżeli to była ona, lśniąca w
blasku gwiazd i świetle padającym na śnieg przez okna domu?
Jeżeli dowie się o podejrzeniach moich i Leigh? Albo, co gorsza,
o tym, że coraz bardziej interesujemy się sobą? - Pomóc ci zejść
po schodkach? - zapytał Arnie tak nagle, że aż drgnąłem. - Nie,
dzięki. Ale przydałoby się, gdybyś asekurował mnie na ścieżce. -
 Dobra.
Zszedłem pomału po kuchennych schodach, ściskając w jednej ręce
kule, drugą zaś trzymając się poręczy. Na ścieżce wsadziłem kule
pod pachy i ruszyłem ostrożnie przed siebie, lecz zaledwie po
dwóch krokach rozjechały mi się w przeciwne strony. Okropny ból
szarpnął moją lewą nogą, tą niewartą jeszcze nawet funta kłaków.
Arnie chwycił mnie od tyłu. - Dziękuję - powiedziałem rad, że nie
muszę ukrywać drżenia głosu. - Nie ma sprawy.
Kiedy dotarliśmy do samochodu, Arnie zapytał mnie, czy dam radę
sam wejść do środka. Odparłem twierdząco. Zostawił mnie przy
drzwiach, a sam przeszedł na drugą stronę. Położyłem na klamce
ukrytą w rękawiczce dłoń i natychmiast zawładnęło mną niesamowite
uczucie strachu i odrazy. Chyba dopiero wtedy uwierzyłem we
wszystko naprawdę i do końca, bo kiedy dotknąłem klamki,
odniosłem wrażenie, że dotykam jakiejś żywej, pogrążonej we śnie
istoty. Wydawało mi się, że nie dotykam chromowanej stali, lecz
skóry. Gdybym zacisnął mocniej dłoń, bestia na pewno
przebudziłaby się z rykiem. Bestia?
Jaka bestia?
Co to właściwie było? Zwyczajny samochód, który w jakiś sposób
przemienił się w siedzibę niebezpiecznego, cuchnącego demona?
Niesamowita manifestacja pozostałej na tym świecie osobowości
LeBaya, diabelski nawiedzony dom poruszający się na oponach
Goodyear? Nie miałem pojęcia. Wiedziałem tylko tyle, że jestem
śmiertelnie przerażony i wydawało mi się, że nie dam rady przejść
przez to wszystko. - Hej, nic ci nie jest? - zapytał Arnie. -
Poradzisz sobie? - Pewnie - wychrypiałem i nacisnąłem kciukiem
guzik przy klamce. Otworzyłem drzwi, odwróciłem się tyłem do
fotela, po czym opadłem na niego z wyciągniętą sztywno lewą nogą.
Następnie chwyciłem ją oburącz i wsadziłem do środka, tak jakbym
przenosił jakiś mebel. Serce łomotało mi ciężko w piersi.
Zatrzasnąłem drzwi. Arnie przekręcił kluczyk i silnik natychmiast
ożył, zupełnie jakby nie był lodowato zimny. Smród buchnął mi w
twarz z ogromną siłą; zdawał się dochodzić ze wszystkich stron,
ale szczególnie spod tapicerki. Był to wstrętny, zgniły odór
śmierci i rozkładu.

Nie wiem, jak wam opowiedzieć o jeździe do domu, o tej
trzymilowej przejażdżce trwającej nie więcej niż dziesięć lub
dwanaście minut, żeby nie wyjść na uciekiniera z domu wariatów.
Nie mam co silić się na obiektywizm; nawet siedząc i
przypominając sobie tamte chwile dostaję dreszczy, gorących
wypieków i czuję się tak, jakbym miał za chwilę zwymiotować. Nie
istnieje żaden sposób, żeby oddzielić to co realne od wytworów
mego umysłu. Nie istnieje żadna granica między światem
obiektywnym i subiektywnym, między prawdą i halucynacjami. Jednak
wcale nie byłem pijany - jeżeli w ogóle mogę być czegokolwiek
pewien, to właśnie tego. Ta odrobina animuszu, jakiej nabrałem
po dwóch puszkach piwa, zniknęła bez śladu. Zupełnie trzeźwy
wyruszyłem w podróż przez krainę przeklętych. Między innymi
cofnęliśmy się w czasie.

Chwilami to nie Arnie siedział za kierownicą, tylko LeBay,
rozkładający się i cuchnący grobem, szkielet oblepiony przegniłym
ciałem, z wyraźnie widocznymi ogniskami pleśni. Zza kołnierzyka
rozpadającego się munduru wyłaziły białe robaki. Usłyszałem ciche
bzyczenie i pomyślałem, że to jakieś zwarcie w jednej z lampek
na tablicy przyrządów, ale to chyba było bzyczenie much
składających jaja w jego ciele. Wiem, że była zima, ale...
Chwilami odnosiłem wrażenie, że w samochodzie jest jeszcze ktoś
oprócz nas. Raz zerknąłem we wsteczne lusterko i ujrzałem woskową
mumię kobiety wpatrującą się we mnie szklistymi oczami wypchanego
zwierzątka. Była uczesana w stylu lat pięćdziesiątych. Jej
policzki wyglądały tak, jakby pokryła je grubą warstwą różu, ale
przypomniałem sobie, że ofiary zatrucia tlenkiem węgla znajdowano
zawsze z intensywnymi rumieńcami, stwarzającymi złudzenie zdrowia
i żywotności. Kiedy nieco później pozwoliłem sobie na jeszcze
jedno spojrzenie w lusterko, zobaczyłem obok niej małą
dziewczynkę o nabrzmiałej twarzy i wybałuszonych, szeroko
otwartych oczach. Zacisnąłem szybko powieki, a gdy je otworzyłem,
z tyłu siedzieli już Buddy Repperton i Richie Trelawney. Usta,
broda, szyja i przód koszuli Buddy'ego pokrywała skrzepnięta
krew. Ciało Richiego było niemal całkowicie zwęglone, ale oczy
miał czujne i błyszczące. Buddy powoli wyciągnął przed siebie
osmaloną rękę zaciśniętą na szyjce butelki z "Texas Driver".
Ponownie zamknąłem oczy i nie spojrzałem już więcej w lusterko.
Pamiętam, że radio grało wyłącznie rock and rolla: Dion i
Belmontowie, Ernie K-Doe, Royal Teens, Bobby Rydell ("Och, Bobby,
och... wszystko jest wspaniale... lecz czemu nie chcesz, o nie...
chodzić do szkoły wcale..."). Pamiętam, że przez chwilę na
lusterku wisiała maskotka w kształcie wielkiej kostki do gry,
potem para dziecięcych bucików, a potem już nic. Przede wszystkim
jednak pamiętam, jak czepiałem się kurczowo myśli, że te
wszystkie rzeczy - przede wszystkim smród gnijącego ciała i
butwiejącej tapicerki - stanowią jedynie wytwór mego umysłu i nie
mają nic wspólnego z rzeczywistością. Czułem się jak kompletnie
pijany osobnik usiłujący prowadzić logiczną rozmowę z trzeźwym
człowiekiem. Tak, rozmawiałem z Arniem. Przypominam to sobie,
lecz nie jestem w stanie powtórzyć, o czym mówiliśmy. Odzywałem
się normalnym głosem, odpowiadałem na pytania, a te dziesięć czy
dwanaście minut zdawało się trwać całe godziny. Powiedziałem wam
już, że nie potrafię zachować obiektywizmu w mojej relacji z tej
podróży. Nawet jeśli miało wtedy miejsce jakieś logiczne
następstwo zdarzeń, to w mojej pamięci nie pozostał po tym
najmniejszy ślad. Ta jazda przez mroźną zimową noc rzeczywiście
przypominała drogę przez piekło. Nie pamiętam wszystkiego, co się
podczas niej działo, ale i tak pamiętam więcej, niżbym sobie
życzył. Cofnąwszy się z podjazdu przed domem Cunninghamów
wjechaliśmy w niesamowity świat, gdzie wszystkie koszmary stały
się rzeczywistością.

Powiedziałem, że cofnęliśmy się w czasie, ale czy tak było
naprawdę? Jechaliśmy ulicami teraźniejszego Libertyville, które
jednak stanowiły tylko cienką, powierzchowną warstwę, zupełnie
jakby współczesne miasto zostało sprasowane do grubości bibułki
i nałożone na świat znacznie bardziej autentyczny i realny.
Czułem, jak przeszłość wyciąga ku nam martwe dłonie, pragnąc nas
schwytać i już na zawsze przygarnąć do siebie. Arnie zatrzymywał
się na skrzyżowaniach, gdzie powinniśmy mieć pierwszeństwo
przejazdu, by na innych jechać bez wahania naprzód, nie zwracając
uwagi na czerwone światła. Na Main Street minęliśmy sklep
jubilerski Shipstada i kino, choć oba budynki zburzono w roku
1972, a na ich miejscu wzniesiono nową siedzibę Pennsylvania
Merchants Bank. Wszystkie samochody stojące przy krawężnikach -
zgromadzone przed tymi domami, gdzie odbywały się noworoczne
przyjęcia - zdawały się pochodzić sprzed roku 1960... a raczej
nawet sprzed 1958. Długie, płetwiaste buicki. DeSoto firelite
kombi z ciągnącym się przez całą karoserię błękitnym pasem.
Czterodrzwiowy dodge lancer z 1957 roku. Ford fairlanes z
charakterystycznymi tylnymi lampami przypominającymi przewrócone
dwukropki. Pontiaki z wciąż jeszcze nie przedzielonymi osłonami
wlotu powietrza do chłodnicy. Ramblery, packardy, kilka
obłonosych studebakerów, a nawet jeden edsel, wręcz niesamowity
i zupełnie nowy. - Tak, ten rok na pewno będzie lepszy -
powiedział Arnie. Spojrzałem na niego. Uniósł puszkę do ust i
zanim dotknął jej wargami, jego twarz zamieniła się w gnijącą,
jakby przeniesioną z komiksowego horroru twarz LeBaya. Palce
zaciśnięte na puszce składały się wyłącznie z kości. Przysięgam
wam, nie było na nich ani odrobiny ciała, spodnie zaś leżały
płasko na fotelu, jakby w nogawkach znajdowały się tylko gołe
kije od szczotki. - Naprawdę? - bąknąłem, starając się oddychać
możliwie jak najpłycej, aby nie wpuścić do płuc ohydnego smrodu.
- Jasne - odparł LeBay, który tymczasem znowu zamienił się w
Arniego. Kiedy zatrzymaliśmy się przed znakiem stopu, główną
ulicą przemknął najnowszy model camaro. - Chcę cię tylko prosić,
Dennis, żebyś trzymał moją stronę. Nie pozwól, żeby moja matka
wciągnęła cię w to gówno. Mówię ci, wszystko będzie w porządku -
 powiedział LeBay, uśmiechając się bezzębnie na myśl o tym, że
wszystko będzie w porządku. Odniosłem wrażenie, że mózg gotuje
mi się na twardo. Byłem pewien, że jeszcze trochę i zacznę
krzyczeć. Odwróciłem wzrok od okropnej, dotkniętej rozkładem
twarzy i zobaczyłem to samo, co Leigh: światełka na tablicy
przyrządów, które wcale nie były światełkami, tylko zielonymi,
fosforyzującymi, wpatrzonymi we mnie oczami.

W pewnej chwili koszmar dobiegł końca. Zatrzymaliśmy się przy
krawężniku w jakiejś zupełnie mi nie znanej części miasta. Byłem
gotów przysiąc, że znalazłem się tu po raz pierwszy w życiu.
Dokoła stały domy w różnych stadiach zaawansowania budowy,
niektóre już na ukończeniu, inne dopiero co rozpoczęte.
Reflektory Christine oświetlały wielką tablicę z napisem:

DZIELNICA MAPLEWAY
TERENY POD ADMINISTRACJĄ RADY MIEJSKIEJ
LIBERTYVILLE
Wspaniałe miejsce, żeby osiedlić się i założyć rodzinę!
Zastanów się nad tym!

- No, jesteśmy - powiedział Arnie. - Dasz radę sam dojść do domu?
Rozejrzałem się niepewnie po wyludnionej, pustej okolicy i
skinąłem głową. Lepiej wracać stąd o kulach, niż zostać choć
chwilę dłużej w tym okropnym samochodzie. Przywołałem na twarz
szeroki, sztuczny uśmiech. - Jasne. Dzięki za podwiezienie.
- Żaden kłopot. - Arnie wysączył do końca piwo i LeBay cisnął
pustą puszkę na tylne siedzenie. - Jeszcze jeden martwy żołnierz.
- Tak - odparłem. - Szczęśliwego Nowego Roku, Arnie.
Pociągnąłem za klamkę i otworzyłem drzwi. Zastanawiałem się, czy
zdołam utrzymać kule w roztrzęsionych rękach. LeBay spoglądał na
mnie z uśmiechem.
- Pamiętaj, żebyś trzymał moją stronę, Dennis. Wiesz, co spotyka
zasrańców, którzy tego nie robią. - Tak - szepnąłem. Rzeczywiście
wiedziałem.
Wystawiłem kule na zewnątrz, oparłem się na nich i wysiadłem z
samochodu, nie zawracając sobie głowy lodem ani śniegiem.
Utrzymały mnie. Jak tylko znalazłem się na zewnątrz, otoczenie
zmieniło się w okamgnieniu. Wszędzie zapłonęły światła - ma się
rozumieć, były włączone przez cały czas. Moja rodzina sprowadziła
się do dzielnicy Mapleway w roku 1959, na rok przed moim
urodzeniem. Mieszkaliśmy tam przez cały czas, ale dzielnica
utraciła swoją dawną nazwę jeszcze w pierwszej połowie lat
sześćdziesiątych. Wyszedłszy z samochodu stanąłem przed własnym
domem na zupełnie normalnej ulicy, takiej jakich wiele w
Libertyville, w stanie Pensylwania. Obejrzałem się na Arniego,
oczekując podświadomie, że ujrzę znowu LeBaya, kierowcę z piekła
wożącego na tylnym siedzeniu ładunek starych i świeżych trupów.
Jednak za kierownicą siedział znowu Arnie, w szkolnej bluzie z
wyhaftowanym na lewej piersi swoim imieniem, blady i samotny,
trzymając między udami puszkę piwa. - Dobranoc, chłopie.
- Dobranoc - odparłem. - Uważaj w drodze powrotnej. Lepiej, żeby
cię nie przyłapali. - Nie przyłapią. Trzymaj się, Dennis.
- Jasne.
Zatrzasnąłem drzwi Christine.  Moje przerażenie zamieniło się w
głęboki, okropny ból; czułem się tak, jakbym właśnie go pochował.
Żywcem. Patrzyłem, jak czerwono-biały plymouth rusza z miejsca
i sunie ulicą. Patrzyłem, jak skręca w pierwszą przecznicę, a
potem zniknął mi z oczu. Odwróciłem się i ruszyłem w kierunku
domu. Wybetonowana ścieżka była idealnie czysta. Tata wysypał na
nią z myślą o mnie prawie całą zawartość pięciokilogramowej torby
ze środkiem odmrażającym. Przebyłem mniej więcej trzy czwarte
drogi, kiedy nagle spłynęła na mnie ciemność. Musiałem przystanąć
i pochylić głowę, starając się ze wszystkich sił nie stracić
przytomności. Gdybym teraz zemdlał, przemknęła mi niewyraźna
myśl, zamarzłbym na śmierć i rano znaleziono by mnie martwego w
tym samym miejscu, gdzie kiedyś bawiliśmy się z Arniem w berka
i przeciąganie liny. Wreszcie ciemność zaczęła stopniowo
ustępować. W pewnej chwili poczułem, że ktoś obejmuje mnie
ramieniem. Był to ojciec, w kapciach i szlafroku. - Dennis, nic
ci się nie stało?
Czy nic mi się nie stało? Nic, może z wyjątkiem tego, że zostałem
odwieziony do domu przez trupa. - Wszystko w porządku - odparłem.
- Zakręciło mi się trochę w głowie. Wejdźmy do środka, bo
odmrozisz sobie zadek. Pomógł mi wejść po schodkach. Byłem bardzo
zadowolony, że wciąż obejmuje mnie ramieniem. - Mama już śpi? -
zapytałem.
- Tak. Zaczekała na Nowy Rok, a potem poszła do łóżka. Ellie też.
Czy ty jesteś pijany, Dennis? - Nie.
- Ale nie wyglądasz zbyt dobrze - zauważył, zamykając za nami
drzwi. Parsknąłem obłąkańczym, ochrypłym śmiechem i znowu zrobiło
mi się ciemno przed oczami... ale tym razem tylko na chwilę.
Kiedy doszedłem do siebie, zobaczyłem, że tata przygląda mi się
z niepokojem. - Co tam się stało?
- Tato...
- Dennis, odpowiedz mi na pytanie!
- Nie mogę.
- Co z nim jest? Co z nim jest, Dennis?
Potrząsnąłem tylko głową, nie tylko dlatego, że to wszystko było
takie idiotyczne ani ze strachu o swoją skórę, ale dlatego, że
bałem się o nich wszystkich - o tatę, mamę, Elaine, rodziców
Leigh. Był to normalny, najzdrowszy w świecie strach. "Trzymaj
moją stronę, Dennis. Wiesz, co spotyka zasrańców, którzy tego nie
robią". Czy ja naprawdę to słyszałem?
A może tylko sobie wyobraziłem?
Ojciec wciąż mi się przyglądał.
- Nie mogę, tato.
- W porządku - powiedział. - Przynajmniej na razie, jak mi się
zdaje. Ale muszę wiedzieć jedno, Dennis, i bardzo cię proszę,
żebyś mi to powiedział. Czy masz jakiekolwiek powody, by
przypuszczać, że Arnie miał coś wspólnego ze śmiercią Darnella
i tamtych chłopców? Przypomniałem sobie gnijącą, uśmiechniętą
twarz LeBaya i spodnie, pod którymi mogły być tylko kości. - Nie
- odparłem, prawie zgodnie z prawdą. - Arnie nie miał z tym nic
wspólnego. - To dobrze. Pomóc ci wejść na górę?
- Dam sobie radę. Zmykaj do łóżka, tato.
- W porządku. Szczęśliwego Nowego Roku, Dennis... A gdybyś jednak
chciał ze mną porozmawiać, to jestem do twojej dyspozycji. -
Właściwie nie ma o czym mówić.
Nie mogłem o niczym mówić.
- Nie wiem czemu, ale mocno w to wątpię - odparł.

Poszedłem na górę; nie gasząc światła położyłem się do łóżka i
w ogóle nie zmrużyłem oka. Była to najdłuższa noc w moim życiu;
kilka razy chciałem już wstać i pójść do pokoju rodziców, tak jak
często robiłem będąc dzieckiem. W pewnej chwili nawet podniosłem
się z łóżka i sięgnąłem po kule, ale opanowałem się i położyłem
z powrotem. Bałem się o nich, to prawda. Ale nie to było teraz
najgorsze. Bałem się o swoje zdrowe zmysły. To było najgorsze ze
wszystkiego. Słońce wychylało się już zza horyzontu, gdy wreszcie
zapadłem w niespokojną drzemkę. Kiedy się obudziłem, mój umysł
rozpoczął już akcję samooczyszczania z niesamowitych wspomnień.
Jedyny problem polegał na tym, że nie mogłem sobie pozwolić na
to, by ukoiło mnie jego uspokajające nucenie. Granica zatarła się
na dobre.


46. PONOWNIE GEORGE LEBAY

Tej fatalnej nocy, gdy wóz wpadł z łoskotem
Na twardą ścianę przydrożnej bariery,
Wywlokłem cię z niego i byłeś bezpieczny,
By wrócić do niego zaraz potem.

Mark Dinning

W piątek, 5 stycznia, otrzymałem kartkę pocztową od Richarda
McCandlessa, sekretarza mieszczącego się w Libertyville oddziału
Legionu Amerykańskiego. Na odwrocie, zapisany rozmazującym się
ołówkiem, znajdował się domowy adres George'a LeBaya w Paradise
Falls w stanie Ohio. Niemal przez cały dzień nosiłem kartkę w
kieszeni spodni, od czasu do czasu wyjmując ją i przyglądając się
jej. Nie miałem ochoty do niego dzwonić. Nie miałem ochoty znowu
rozmawiać z nim o jego stukniętym bracie. Nie miałem ochoty
zajmować się dalej tą zwariowaną sprawą. Po południu rodzice
pojechali z Ellie do Monroeville Mall, gdyż moja siostra
postanowiła przeznaczyć otrzymane w prezencie gwiazdkowym
pieniądze na nowe narty zjazdowe. Pół godziny po tym, jak wyszli
z domu, postawiłem kartkę przy aparacie, wziąłem słuchawkę do
ręki i zadzwoniłem do informacji, gdzie uzyskałem numer
kierunkowy do Paradise Falls - 513, zachodnie Ohio. Po krótkim
namyśle jeszcze raz połączyłem się z informacją i zapytałem o
numer George'a LeBaya. Po jeszcze jednej przerwie - tym razem
znacznie dłuższej - wziąłem po raz trzeci słuchawkę do ręki, ale
po wykręceniu połowy numeru LeBaya rzuciłem ją na widełki.
Pieprzę to - pomyślałem z wściekłością, stanowiącą dla mnie
zupełnie nowe doznanie. Pieprzę to, nie zadzwonię do niego.
Skończyłem z tym, umywam ręce od tego całego burdelu. Jeśli chce,
niech jedzie sobie do piekła tym swoim samochodem. Pieprzę to. -
 Pieprzę to - szepnąłem i odszedłem pośpiesznie od telefonu,
zanim zdążyły się odezwać wyrzuty sumienia. Poszedłem na górę,
umyłem się i położyłem do łóżka. Spałem już, kiedy rodzina
wróciła do domu, i przespałem spokojnie całą noc. Bardzo dobrze,
gdyż miało minąć sporo czasu, zanim znowu zaznałem głębokiego,
niczym nie zakłóconego snu. Bardzo dużo czasu.

Kiedy spałem, ktoś - albo coś - zabił Rudolpha Junkinsa z Policji
Stanowej. Donosiły o tym poranne gazety. OFICER PROWADZĄCY
ŚLEDZTWO W SPRAWIE DARNELLA ZAMORDOWANY W POBLIŻU BLAIRSVILLE,
informował wielki tytuł. Tata brał na górze prysznic, Ellie wraz
z dwiema rozchichotanymi koleżankami grała na ganku w Monopol,
mama pracowała w "szwalni" nad nowym opowiadaniem, ja zaś,
oszołomiony i przerażony, siedziałem sam przy kuchennym stole.
Natychmiast przyszło mi do głowy, że jutro Leigh wraca z
rodzicami z Kalifornii, pojutrze zaczynają się lekcje i że jeśli
Arnie (albo LeBay) będą w dalszym ciągu postępować tak jak do tej
pory, czeka ją śmiertelne niebezpieczeństwo. Odsunąłem talerz z
jajecznicą, którą sam sobie zrobiłem. Nie byłem już głodny.
Jeszcze wczoraj wieczorem wydawało mi się, że równie łatwo mogę
odsunąć od siebie całą tę złowieszczą, niewytłumaczalną historię
z Christine. Teraz zastanawiałem się, jak mogłem być aż tak
naiwny. Arnie wspomniał o Junkinsie podczas naszej sylwestrowej
rozmowy, nie miałem co do tego żadnych wątpliwości. W gazecie
napisano, że kierował śledztwem w sprawie Darnella, i dano
jednoznacznie do zrozumienia, iż najprawdopodobniej za jego
zabójstwem kryje się jakaś tajna organizacja przestępcza. Na
przykład Południowy Syndykat, jak powiedziałby Arnie. Albo
szaleni Kolumbijczycy. Ja miałem na ten temat odmienne zdanie.
Samochód Junkinsa został zepchnięty z mało uczęszczanej bocznej
drogi (Ten przeklęty Junkins wciąż węszy wokół mnie, ale niech
lepiej uważa, bo może mu się przytrafić coś przykrego... Trzymaj
moją stronę, Dennis. Wiesz, co spotyka zasrańców, którzy tego nie
robią...) i zupełnie rozbity.
Kiedy zginęli Buddy Repperton i jego kumple, Arnie był w
Filadelfii na turnieju szachowym. Kiedy zginął Darnell, Arnie był
z rodzicami w Ligonier, z wizytą u krewnych. Za każdym razem miał
żelazne alibi. Przypuszczałem, że teraz będzie tak samo.
Siedem... Tak, już siedem trupów tworzyło koszmarny krąg wokół
Arniego i Christine. Policja z pewnością zwróci na to uwagę;
tylko ślepiec nie zauważyłby tak oczywistego związku. Ale w
gazecie nie znalazłem wzmianki o tym, że "policja jest na tropie
przestępcy", jak to delikatnie określają Brytyjczycy. Oczywiście
wiedziałem, że gliniarze niechętnie dzielą się swymi
podejrzeniami z dziennikarzami, ale miałem graniczące z pewnością
przeczucie, że w ogóle nie wiązali Arniego z ostatnim
morderstwem. Mógł dalej działać zupełnie swobodnie.
Co zobaczył Junkins we wstecznym lusterku na mało uczęszczanej
drodze w pobliżu Blairsville? Czerwono-biały samochód. Może
pusty, a może prowadzony przez nieboszczyka. Moje ręce pokryły
się gęsią skórką.
Siedem trupów.
To musiało się wreszcie skończyć choćby dlatego, że zabijanie
mogło po pewnym czasie wejść w nawyk. Jeżeli Michael i Regina nie
zgodziliby się na szaleńczy plan przenosin do Kalifornii, jedno
z nich stanowiłoby kolejną ofiarę. A gdyby Arnie podszedł w
przerwie między lekcjami do Leigh i poprosił ją o rękę, a ona
odmówiłaby mu? Jak myślicie, co zobaczyłaby przy krawężniku
wracając po południu do domu? Byłem sparaliżowany przerażeniem.
- Dennis, ty nie jesz - powiedziała matka, wetknąwszy głowę do
kuchni. Spojrzałem na nią.
- Czytałem gazetę. Nie jestem głodny, mamo.
- Musisz jeść, bo nigdy nie wrócisz do zdrowia. Zrobić ci
owsianki? Natychmiast zebrało mi się na mdłości, ale tylko
uśmiechnąłem się i pokręciłem głową. - Nie, dzięki. Zjem za to
duży lunch.
- Obiecujesz?
- Obiecuję.
- Jesteś pewien, że się dobrze czujesz? Ostatnio wyglądasz na
bardzo wyczerpanego. - Nic mi nie jest, mamo.
Uśmiechnąłem się szerzej, aby udowodnić jej, w jak dobrej jestem
formie, lecz nagle wyobraziłem sobie, jak wysiada ze swojego
granatowego relianta przy Monroeville Mall, nieco z tyłu zaś stoi
wielki czerwono-biały samochód z silnikiem mruczącym cicho na
wolnych obrotach. Wyobraziłem sobie, jak mama wchodzi na jezdnię,
a w tej samej chwili Christine rusza z piskiem opon... - Na
pewno? Może dokucza ci noga?
- Nie.
- Wziąłeś witaminy?
- Tak.
- A kisiel żurawinowy?
Parsknąłem śmiechem. Przez chwilę wydawała się tym zirytowana,
potem jednak rozpogodziła się. - Jesteś po prostu niemożliwy,
Dennisie Guilder - powiedziała ze swoim najlepszym irlandzkim
akcentem (całkiem niezłym, jako że jej matka należała do
pierwszego pokolenia emigrantów), po czym wróciła do swojej
pracowni, skąd po chwili znowu zaczął dobiegać nieregularny
stukot maszyny do pisania. Wziąłem do ręki gazetę i spojrzałem
na zdjęcie przedstawiające rozbity wóz Junkinsa. Śmiertelna
pułapka, głosił podpis. A może spróbuj w ten sposób - pomyślałem.
Junkinsa interesuje coś więcej niż tylko dotarcie do ludzi,
którzy sprzedawali Darnellowi nielegalne fajerwerki i papierosy.
Junkins jest detektywem Policji Stanowej, a tacy jak on zwykle
pracują jednocześnie nad kilkoma sprawami. Być może starał się
odkryć, kto zabił Moochiego Welcha, albo... Pokuśtykałem do drzwi
"szwalni" i zapukałem.
- Tak?
- Przepraszam, że ci przeszkadzam, mamo...
- Nie wygłupiaj się, Dennis.
- Jedziesz dziś do miasta?
- Być może. A czemu pytasz?
- Chciałbym zajrzeć do biblioteki.

O trzeciej po południu znowu zaczął padać śnieg. Od gapienia się
w czytnik mikrofilmów rozbolała mnie głowa, ale udało mi się
znaleźć to, co chciałem. Okazało się, że przeczucie mnie nie
omyliło... choć w gruncie rzeczy nie było to wcale taką wielką
sztuką. Junkins nie tylko prowadził śledztwo w związku z
zabójstwem Moochiego Welcha, ale także zajmował się sprawą
Reppertona, Trelawneya i Bobby'ego Stantona. Chyba tylko
wyjątkowo tępy gliniarz nie skojarzyłby tego wszystkiego z
Arniem. Wyłączyłem czytnik, odchyliłem się do tylu na krześle i
zamknąłem oczy, próbując spojrzeć na sprawę z punktu widzenia
Junkinsa. Podejrzewał Arniego o to, że ma jakiś związek z tymi
morderstwami. Może nie bezpośredni, ale jakiś na pewno. Czy
podejrzewał również Christine? Być może. W telewizyjnych
serialach detektywi nie mają żadnych problemów z identyfikacją
broni, maszyn do pisania i samochodów. Zadrapania, odpryski
lakieru... Potem wpada Darnell. Dla Junkinsa to znakomita okazja.
Może zamknąć garaż i dokładnie zbadać wszystkie pojazdy.
Prawdopodobnie podejrzewa... Co?
Moja wyobraźnia pracowała na coraz większych obrotach. Jestem
gliniarzem. Wierzę wyłącznie w racjonalne, sensowne wyjaśnienia.
W takim razie, co mogę podejrzewać? Odpowiedź pojawiła się po
kilku sekundach.
Współdziałanie, ma się rozumieć. Musi istnieć jakiś wspólnik.
Nikt przy zdrowych zmysłach nie uwierzyłby, że samochód robi to
sam, więc... Po zamknięciu garażu Junkins ściąga najlepszych
techników i laborantów, jakich może znaleźć. Sprawdzają Christine
centymetr po centymetrze, szukając dowodów na to, co się stało.
Rozumując tak jak Junkins - albo przynajmniej starając się
odtworzyć tok jego rozumowania - trzeba założyć, że takie dowody
istnieją. Zderzenie z ludzkim ciałem to nie to samo co zderzenie
z poduszką. Zderzenie z barierą na Wzgórzach Squantic to też nie
to samo, co zderzenie z poduszką. Co znajdują eksperci od
samochodowej przestępczości?
Nic.
Żadnych wgięć, pośpiesznie wykonanych zaprawek, śladów krwi ani
odprysków farby z rozbitej bariery. Krótko mówiąc: Junkins nie
ma absolutnie żadnych dowodów na to, że Christine brała udział
w którymś z przestępstw. Teraz zajmijmy się morderstwem Darnella.
Czy Junkins nazajutrz po zabójstwie popędził do garażu, aby i tym
razem przyjrzeć się dokładnie Christine? Na jego miejscu z
pewnością bym tak zrobił. Ściana domu to również nie poduszka i
samochód, który przez nią przejechał, powinien doznać licznych
uszkodzeń. Takich uszkodzeń, których na pewno nie dałoby się
usunąć w jedną noc. Co więc zobaczył Junkins? Nietkniętą, lśniącą
Christine.
Dzięki temu zrozumiałem, dlaczego jej nie zarekwirował. Do tej
pory nie mogłem tego pojąć, gdyż zakładałem, że cały czas
podejrzewał ją o udział w zabójstwach. Ostatecznie jednak ustąpił
przed logiką i prawdopodobnie to właśnie stało się przyczyną jego
śmierci. Junkins nie poczynił żadnych kroków przeciwko Christine,
ponieważ jej alibi, aczkolwiek nieme, było równie niepodważalne
jak alibi jej właściciela. Jeżeli istotnie obejrzał Christine
zaraz po śmierci Darnella, musiał dojść do wniosku, że me miała
nic wspólnego z tą sprawą, bez względu na wszystkie poszlaki
wskazujące na coś wręcz przeciwnego. Ani jednego zadrapania.
Właściwie, co w tym dziwnego? Po prostu Junkins nie znał
wszystkich faktów. Pomyślałem o liczniku mil obracającym się w
przeciwną stronę, o znikającej siatce pęknięć na przedniej
szybie, o bezsensownej, pozbawionej wszelkiej logiki wymianie
niektórych części, a przede wszystkim o moim niedzielnym,
koszmarnym powrocie do domu - o zaparkowanych przed domami
starych samochodach wyglądających na zupełnie nowe, o nietkniętym
budynku teatru, o nie wykończonym osiedlu, w którym moja rodzina
mieszkała od niemal dwudziestu lat. "To błahostka" - powiedział
Arnie o liczniku mil.
Tym, co naprawdę zabiło Rudolpha Junkinsa, była właśnie niewiedza
o takich błahostkach. Dlaczego? Ano, dlatego: jeżeli masz
samochód przez dłuższy czas, prędzej czy później zaczynają
pojawiać się w nim różne usterki, choćbyś nie wiadomo jak bardzo
o niego dbał. Każdy samochód schodzi z taśmy montażowej jak nowo
narodzone dziecko i tak jak ono rozpoczyna życie, którym w
znacznej mierze rządzi przypadek. Tylko los decyduje o tym, czy
pęknie obudowa akumulatora, zatrze się łożysko, zatka dysza
gaźnika, pęknie opona, nastąpi zwarcie w instalacji elektrycznej,
tapicerka zacznie rozłazić się na szwach. Wszystko jest jak w
filmie. A jeśli puści się film do tyłu... - Czy życzy pan sobie
czegoś jeszcze? - zapytał pracownik biblioteki, a ja o mało nie
wrzasnąłem z przerażenia.

Mama czekała na mnie w głównym holu. Niemal przez całą drogę do
domu trajkotała o swojej twórczości literackiej i nowym hobby,
którym był taniec dyskotekowy. Kiwałem głową i wydawałem uprzejme
pomruki mniej więcej w tych miejscach, gdzie należało, myślałem
zaś o tym, że jeśli Junkins rzeczywiście ściągnął najlepszych
techników i laborantów z Harrisburga, to wszyscy oni szukali
igły, nie potrafiąc dostrzec stojącego przed nimi słonia. W
gruncie rzeczy nie mogłem mieć o to do nich pretensji. Samochodu
nie można "puścić do tyłu" jak filmu, w oleju silnikowym zaś nie
kryją się zwykle żadne demony ani upiory. Jeśli uwierzyłeś w
jedno, musisz uwierzyć we wszystko - pomyślałem i moim ciałem
wstrząsnął dreszcz. - Mam włączyć ogrzewanie, Dennis? - zapytała
mama.
- Jeśli możesz.
Moje myśli pobiegły ku Leigh, która miała wrócić nazajutrz z Los
Angeles. Do Leigh o uroczej twarzy (jeszcze śliczniejszej dzięki
wydatnym, niemal wyzywającym kościom policzkowym) i cudownej,
apetycznej figurze, nie zniszczonej jeszcze działaniem czasu i
grawitacji; tak jak ten plymouth, który wiele lat temu, w 1957
roku, zjechał z taśmy montażowej w Detroit, w pewnym sensie była
jeszcze na gwarancji. Potem pomyślałem o LeBayu, niby martwym,
a przecież jakby żywym, i o jego namiętności (czy jednak na pewno
była to namiętność? a może tylko pragnienie szkodzenia innym?).
Pomyślałem o Arniem oświadczającym mi bez mrugnięcia okiem, że
postanowił ożenić się z Leigh. Zaraz potem, z bezsilną
dokładnością, ujrzałem ich noc poślubną - ją wpatrzoną w ciemność
w jakimś motelowym pokoju i wyłaniające się z mroku przegniłe,
szyderczo uśmiechnięte zwłoki. Słyszałem jej krzyki, podczas gdy
Christine, wciąż jeszcze przystrojona wstążkami i z wielkim
napisem NOWOŻEŃCY na karoserii, czekała wiernie pod zamkniętymi
na klucz drzwiami. Christine, a raczej ta napędzająca ją okropna
siła, wiedziałaby, że Leigh nie wytrzyma tego długo. Byłaby
blisko, żeby natychmiast ją zastąpić. Zamknąłem oczy, aby odegnać
od siebie te straszne obrazy, ale tylko pogorszyłem w ten sposób
sprawę. Zaczęło się od tego, że Leigh pragnęła Arniego, potem
zaś, całkiem logicznie, on chciał ją odzyskać, ale na tym się nie
skończyło, ponieważ teraz Arniem rządził LeBay... i to on
zapragnął dziewczyny. Postanowiłem uczynić wszystko, co w mojej
mocy, żeby nie dostał jej w swoje ręce. Jeszcze tego samego
wieczoru zadzwoniłem do George'a LeBaya.

Tak, panie Guilder. - Wydawał się znacznie starszy, jakby
bardziej zmęczony. - Dobrze pana pamiętam. Zanudzałem pana swoją
gadaniną przed pokojem w chyba najbardziej przygnębiającym motelu
w całym wszechświecie. Czym mogę panu służyć? Odniosłem wrażenie,
iż ma nadzieję, że nie przedstawię zbyt wygórowanych wymagań.
Zawahałem się. Czy miałem mu powiedzieć, że jego brat
zmartwychwstał? Że nawet śmierć nie położyła kresu jego
nienawiści do zasrańców? Że zawładnął duszą mojego przyjaciela,
odnajdując go tak samo bezbłędnie, jak Arnie odnalazł Christine?
Czy opowiedzieć mu o śmierci, czasie i zjełczałej miłości? - Jest
pan tam jeszcze, panie Guilder?
- Proszę pana, mam pewien problem, ale nie jestem pewien, jak
powinienem panu o nim powiedzieć. Sprawa dotyczy pańskiego brata.
W jego głosie zabrzmiała nowa nuta, napięta i bardzo ostrożna. -
 Nie wiem, jaki to mógłby być problem. Przecież Rollie nie żyje.
- Właśnie o to chodzi. - Nie mogłem już zapanować nad swoim
głosem; powędrował nagle w górę, by zaraz załamać się i opaść
oktawę niżej. - Szczerze mówiąc, wcale nie jestem tego taki
pewien... - O czym pan mówi? - zapytał z rozdrażnieniem... i
strachem. - Jeżeli silił się pan na dowcip, to zapewniam pana,
że zupełnie się panu nie udał! - Nie, to nie miał być dowcip.
Proszę pozwolić mi opowiedzieć o tym, co się działo od chwili
śmierci pańskiego brata. - Panie Guilder, muszę jeszcze poprawić
całą stertę klasówek, jestem zajęty pisaniem książki i naprawdę
nie mam czasu na... - Proszę - powiedziałem. - Błagam pana, niech
pan mi pomoże, mnie i mojemu przyjacielowi. Nastąpiła długa,
bardzo długa cisza.
- Niech pan mówi - westchnął wreszcie George LeBay, po czym
dodał: - I niech pana szlag trafi.

Przekazałem mu te opowieść za pomocą łączącego dwa odległe miasta
kabla telefonicznego. Wyobraziłem sobie, jak mój głos przechodzi
przez komputerowe stacje pośrednie wypełnione zminiaturyzowanymi
obwodami, biegnie pod przysypanymi śniegiem polami i wreszcie
dociera do jego ucha. Opowiedziałem mu o przejściach Arniego z
Reppertonem, o porażce i zemście Buddy'ego. Opowiedziałem o
śmierci Moochiego Welcha, o tym, co zdarzyło się na Wzgórzach
Squantic i podczas wigilijnej zamieci śnieżnej. Opowiedziałem mu
o pęknięciach na przedniej szybie, które zdawały się maleć, i o
obracającym się wstecz liczniku mil. Opowiedziałem o radiu, na
którym można było złapać wyłącznie nadającą stare przeboje WDIL,
i uzyskałem w odpowiedzi zdumione chrząknięcie. O podpisach na
moim gipsie, o tym, że autograf złożony przez Arniego w Święto
Dziękczynienia był dokładnie taki sam, jak podpis Rolanda LeBaya
na formularzu rejestracyjnym Christine. Opowiedziałem mu o tym,
że Arnie bez przerwy używa słowa "zasrańcy". Że zaczął się czesać
jak jakiś gwiazdor z lat pięćdziesiątych. Opowiedziałem mu
właściwie o wszystkim, z wyjątkiem tego, co spotkało mnie podczas
drogi powrotnej do domu w noworoczny poranek. Miałem zamiar
powiedzieć również o tym, ale po prostu nie mogłem. Po raz
pierwszy wyrzuciłem to z siebie dopiero teraz, cztery lata
później, gdy spisałem całą tę historię. Kiedy skończyłem, w
słuchawce zapadła cisza.
- Halo, panie LeBay? Jest pan tam?
- Jestem - odparł wreszcie. - Panie Guilder... Dennis... Nie
chciałbym cię urazić, ale musisz zdawać sobie sprawę z tego, że
to, co sugerujesz, wykracza daleko poza sferę wszelkich zjawisk
pozazmysłowych i ociera się o... - O szaleństwo?
- Nie użyłbym tego słowa. Z tego, co usłyszałem, wynika, że
miałeś bardzo poważny wypadek. Leżałeś przez dwa miesiące w
szpitalu, przez pewien czas bardzo cierpiąc. Czy nie uważasz za
możliwe, że twoja wyobraźnia... - Panie LeBay - przerwałem mu -
czy pański brat wspominał czasem o małym włóczędze? - O kim?
- O małym włóczędze. Na przykład kiedy rzucał papier do kosza,
czy zamiast powiedzieć "dwa punkty" nie mówił czegoś w rodzaju:
"Zobacz, jak wsadzę to w tyłek temu małemu włóczędze"? - Skąd o
tym wiesz? - A zaraz potem, nie dając mi czasu na odpowiedź,
dodał: - Pewnie użył tego wyrażenia, kiedy go spotkałeś, prawda?
- Nie.
- Panie Guilder, pan jest kłamcą.
Nic nie odpowiedziałem. Trząsłem się cały, stojąc na miękkich
nogach. Jeszcze nigdy w życiu nikt dorosły nie powiedział do mnie
w ten sposób. - Wybacz mi, Dennis. Zrozum, że mój brat nie żyje.
Był nieprzyjemnym, chyba nawet złym człowiekiem, ale teraz już
nie żyje i żadna z tych ponurych fantazji... - Kto to był mały
włóczęga? - wykrztusiłem.
Cisza.
- Charlie Chaplin?
Wydawało mi się, że już nigdy nie odpowie, lecz wreszcie, po
długim milczeniu, jednak się odezwał. - W pewnym sensie -
powiedział ciężko. - Właściwie miał na myśli Hitlera. Hitler i
mały włóczęga grany przez Chaplina byli do siebie trochę podobni.
Chaplin nakręcił film pod tytułem "Dyktator". Wątpię, czy go
widziałeś. Podczas wojny często go tak nazywano. Jesteś za młody,
żeby to pamiętać, ale to i tak nie ma żadnego znaczenia. Tym
razem ja milczałem.
- To nic nie znaczy! - krzyknął. - Zupełnie nic! To wszystko
tylko przywidzenia i domysły, nic więcej! Chyba zdajesz sobie z
tego sprawę? - Tutaj, w zachodniej Pensylwanii, zginęło już
siedmiu ludzi - odparłem. - To nie przywidzenie. Zachowałem dwa
podpisy na moim gipsie. One także nie są przywidzeniami. Jeśli
pan chce, mogę je panu przysłać. Proszę przyjrzeć im się
dokładnie i powiedzieć mi, czy jeden z nich nie jest wykonany
ręką pańskiego brata. - To może być świadome lub nie zamierzone
fałszerstwo.
- Skoro pan tak uważa, proszę zatrudnić grafologa. Na mój koszt.
- Sam mogłeś to zrobić.
- Panie LeBay - powiedziałem dobitnie - ja nie potrzebuję więcej
dowodów. - Ale czego ode mnie chcesz? Żebym dzielił z tobą twoje
złudzenia? Nie zrobię tego. Mój brat nie żyje. Jego samochód jest
zwykłym samochodem. Kłamał. Czułem to. Czułem to nawet przez
telefon.
- Chciałbym, żeby wyjaśnił mi pan jedną rzecz, jaką usłyszałem
od pana podczas naszej poprzedniej rozmowy. - Jaka to rzecz? -
zapytał nieufnie.
Zwilżyłem językiem wargi.
- Powiedział pan, że pański brat był opanowany obsesyjnym
gniewem, ale nie był potworem, a w każdym razie takie jest na ten
temat pańskie zdanie. Zaraz potem zmienił pan temat, ale im
dłużej nad tym myślę, tym bardziej wydaje mi się, że w gruncie
rzeczy pan wcale nie zmienił tematu. Następną rzeczą, jaką pan
wtedy powiedział, było, że w gruncie rzeczy brat nigdy nikomu nie
wyrządził bezpośrednio krzywdy. - Dennis, ja naprawdę...
- Jeżeli wtedy chciał pan coś powiedzieć, to, na litość boską,
niech pan powie to teraz! - krzyknąłem łamiącym się głosem.
Otarłem czoło i stwierdziłem, że było pokryte zimnym potem. -
Wcale nie jest mi łatwiej niż panu. Arnie zbzikował na punkcie
pewnej dziewczyny, ale mnie wydaje się, że to wcale nie Arnie,
tylko pański brat, pański nieżywy brat, więc niech pan wreszcie
mówi, do licha ciężkiego! Westchnął.
- Mówić? Mam mówić o tych dawno minionych wydarzeniach, a raczej
podejrzeniach? To zupełnie tak samo, jakbym szturchał kijem
śpiącego wroga. Ja naprawdę nic nie wiem. - W takim razie proszę
mi powiedzieć, co pan podejrzewa.
- Zadzwonię do ciebie.
- Panie LeBay, proszę...
- Zadzwonię do ciebie - powtórzył. - Muszę porozumieć się z moją
siostrą Marcią z Kolorado. - Jeśli to ma coś pomóc, sam do niej
zadzwonię.
- Z tobą na pewno nie chciałaby o tym rozmawiać. Nawet między
nami poruszyliśmy tę sprawę najwyżej raz albo dwa. Ufam, Dennis,
że masz czyste sumienie, gdyż żądasz od nas, byśmy rozdrapali
stare rany i pozwolili im znowu krwawić. Dlatego muszę cię
zapytać raz jeszcze: czy jesteś zupełnie pewien? - Jestem -
szepnąłem.
- W takim razie zadzwonię do ciebie - powtórzył po raz trzeci i
odłożył słuchawkę. Minęło piętnaście minut, potem dwadzieścia.
Nie mogąc usiedzieć w miejscu chodziłem po pokoju podpierając się
kulami. Wyglądałem przez okno na okrytą zimową szatą czarno-białą
ulicę. Dwukrotnie podszedłem do telefonu, ale nie podniosłem
słuchawki, obawiając się, że mógłby dzwonić do mnie właśnie w tej
chwili, lecz znacznie bardziej bojąc się, że w ogóle nie
zadzwoni. Za trzecim razem, kiedy już prawie dotykałem ręką
aparatu, zaterkotał dzwonek. Cofnąłem raptownie dłoń, jakby
ukąsiła ją żmija, po czym zerwałem słuchawkę z widełek. - Halo? -
 usłyszałem zadyszany głos Ellie z drugiego aparatu. - To ty,
Donna? - Czy zastałem Dennisa Guil... - zaczął George LeBay.
- Jestem przy telefonie - wpadłem mu w słowo. - Wyłącz się,
Ellie. - Proszę bardzo! - prychnęła moja siostra i odłożyła
słuchawkę. - Słucham pana - powiedziałem, czując, jak serce
łomocze mi w piersi. - Rozmawiałem z moją siostrą. Poradziła mi,
żebym kierował się wyłącznie własnym zdaniem. Bardzo się boi.
Razem, ty i ja, przeraziliśmy starą kobietę, która nigdy nikogo
nie skrzywdziła i nie ma z tym wszystkim nic wspólnego. -
Zrobiliśmy to w dobrej sprawie.
- Na pewno?
- Gdybym tak nie myślał, nie zadzwoniłbym do pana - odparłem. -
Będzie pan ze mną rozmawiał, panie LeBay? - Tak. Z tobą, ale z
nikim innym. Gdybyś powiedział o tym jeszcze komuś, wszystkiemu
zaprzeczę. Rozumiesz? - Rozumiem.
- To dobrze. - Westchnął głęboko. - Podczas naszej poprzedniej
rozmowy skłamałem dwa razy: raz na temat tego, co się wydarzyło,
drugi na temat tego, co myśleliśmy o tym z Marcią. Okłamywaliśmy
również samych siebie. Gdyby nie ty, zapewne robilibyśmy to do
końca życia. Chodzi o to zdarzenie na poboczu szosy. - O jego
córeczkę?
Ściskałem słuchawkę z całej siły.
- Tak, o Ritę.
- Co się wtedy naprawdę stało?
- Moja matka często nazywała Rolliego podrzutkiem - powiedział
LeBay. - Mówiłem ci o tym? - Nie.
- Oczywiście, że nie. Wspomniałem tylko, że twój przyjaciel byłby
znacznie szczęśliwszy, gdyby pozbył się tego samochodu, bo to
jeszcze wydawało się w miarę racjonalne, ale nieracjonalna reszta
nie czeka, tylko wślizguje się zewsząd... Umilkł. Nie poganiałem
go. Sprawa przedstawiała się bardzo prosto: powie albo nie powie.
- Matka twierdziła, że dopóki nie skończył sześciu miesięcy, był
wręcz idealnym dzieckiem. A potem... potem został podmieniony.
Śmiała się, kiedy to mówiła, ale nie mówiła tego nigdy w
obecności Rolliego, a śmiały się tylko jej usta, nie oczy. Myślę,
że... że tylko w ten sposób potrafiła sobie wytłumaczyć, dlaczego
jest taki, jaki jest - nieprzystępny, wiecznie zagniewany,
opanowany żądzą zrealizowania swoich obsesyjnych pragnień. Był
pewien chłopiec - zapomniałem już, jak się nazywał - który kilka
razy dał mu porządnie w skórę. Prawdziwy byczek. Kpił sobie z
ubrania Rolliego, pytając go, czy kalesony, które ma na sobie,
nosi od dwóch miesięcy, czy tylko od jednego. Rollie oczywiście
wściekał się, miotał przekleństwa i rzucał na niego, tamten zaś
tylko śmiał się, trzymał go na odległość wyciągniętej ręki i
uderzał po twarzy tak długo, aż mu to się znudziło albo Rolliemu
zaczynała lecieć krew z nosa. Potem mój brat siadał na rogu
ulicy, palił papierosa i płakał, a łzy ściekały po jego twarzy
umazanej krwią i smarkami. Jeżeli Drew albo ja zbliżyliśmy się
wtedy do niego, bił nas tak długo, aż o mało nie wyzionęliśmy
ducha. Pewnej nocy dom tego chłopaka spłonął do fundamentów. On
sam, jego ojciec i młodszy brat zginęli w płomieniach, natomiast
młodsza siostra doznała poważnych oparzeń. Podobno przyczyną
pożaru był wadliwie działający piec w kuchni. Może tak było, ale
kiedy w nocy obudziło mnie wycie syren, Rolliego nie było w
pokoju. Wszedł w chwilę potem przez okno, wymazany sadzą i
cuchnący benzyną. Kiedy zauważył, że nie śpię, powiedział:
"Jeżeli coś komuś piśniesz, Georgie, zabiję cię". Od tamtej pory
cały czas wmawiałem sobie, iż chodziło mu o to, żebym nikomu nie
wygadał, że był poza domem, przyglądając się pożarowi. Może tak
właśnie było. Usta miałem zupełnie suche, w żołądku czułem
ołowiany ciężar i zjeżyły mi się włosy na karku. - Ile miał wtedy
lat? - zapytałem ochrypłym szeptem.
- Niecałe trzynaście - odparł LeBay z fałszywym spokojem. -
Pewnej zimy, chyba rok później, podczas meczu hokejowego na
lodowisku wybuchła bójka i chłopak nazwiskiem Randy Throgmorton
rozpłatał mu kijem głowę. Rollie stracił przytomność. Zawieźliśmy
go do starego doktora Farmera, który założył mu kilkanaście
szwów. Po kilku dniach pod Randym załamał się lód na pobliskim
stawie i chłopak utonął. Prawdopodobnie jeździł tam na łyżwach,
choć na brzegu stała tablica z wyraźnym napisem: "Uwaga, cienki
lód". Prawdopodobnie. - Chce pan powiedzieć, że pański brat zabił
tych ludzi? Usiłuje dać mi pan do zrozumienia, że zamordował
własną córkę? - On jej nie zamordował, Dennis. Udławiła się
kawałkiem bułki. On jej tylko pozwolił umrzeć. - Przecież podobno
potrząsał nią, uderzał w plecy, starał się wywołać wymioty... -
Tak opowiadał mi na jej pogrzebie.
- W takim razie...
- Później rozmawiałem o tym z Marcią - tylko ten jeden raz, ma
się rozumieć. Oto co powiedział mi Rollie: "Złapałem ją za nogi
i próbowałem wytrząsnąć tego hamburgera, ale utkwił na dobre".
Relacja Weroniki zaś przedstawiała się następująco: "Rollie
podniósł ją, odwrócił głową do dołu i potrząsał, ale to nic nie
dało". Powiedzieli mniej więcej to samo, prawie identycznymi
słowami. Wiesz, co mi to przypomniało? - Nie.
- Przypomniało mi to Rolliego, który wszedł przez okno do pokoju
i szepnął: "Jeśli coś komuś piśniesz, Georgie, zabiję cię". -
Ale... dlaczego? Czemu miałby...
- Później Weronika napisała do Marcii list, w którym sugerowała,
że w rzeczywistości Rollie wcale nie starał się uratować dziecka.
Kiedy potrząsanie nie przyniosło żadnych rezultatów, położył
dziewczynkę w samochodzie. Żeby była w cieniu, powiedział. Jednak
w swoim liście Weronika napisała, iż przypuszcza, że jej mąż
chciał, by Rita umarła właśnie tam. Nie chciałem tego powiedzieć,
ale musiałem.
- Czy sugeruje pan, że złożył ją w ofierze?
Nastąpiło długie, niepokojące milczenie.
- Nawet jeżeli tak, to na pewno nieświadomie - odezwał się
wreszcie LeBay. - Tak samo jak nie twierdzę, że świadomie ją
zamordował. Gdybyś znał mego brata, wiedziałbyś, że podejrzewanie
go o konszachty z siłami nieczystymi nie ma najmniejszego sensu.
Wierzył wyłącznie w to, co widział... i w to, co pragnął zdobyć.
Wydaje mi się, że mogło nim kierować jakieś... jakieś przeczucie
albo że ktoś kierował jego postępowaniem. - A jak było z
Weroniką?
- Nie wiem - przyznał. - Policja uznała to za samobójstwo, choć
nie znaleziono żadnego listu. Być może to prawda. Ale ta biedna
kobieta miała w mieście kilka przyjaciółek i zastanawiałem się
często, czy na przykład nie podzieliła się z którąś z nich swoimi
podejrzeniami i czy nie dowiedział się o tym Rollie. "Jeśli coś
komuś piśniesz, Georgie, zabiję cię". Oczywiście nie mam na to
żadnych dowodów. Zastanawiałem się również, dlaczego zrobiła to
właśnie w taki sposób i czym wytłumaczyć fakt, że kobieta nie
mająca najmniejszego pojęcia o samochodach wpadła na pomysł, by
nałożyć gumowy wąż na rurę wydechową i włożyć jego drugi koniec
przez uchylone okno. Teraz staram się o tym zbyt często nie
myśleć, bo nie mogę wtedy zasnąć. Głowę miałem nabitą tym, co
powiedział, i tym, czego nie powiedział, a co dawał do
zrozumienia między wierszami. "Opanowany żądzą zrealizowania
swoich obsesyjnych pragnień". Przypuśćmy, że Roland LeBay
zrozumiał w jakiś sposób, nie przyznając się do tego nawet przed
samym sobą, że jego plymouth jest opanowany przez nadnaturalne
siły, potem zaś czekał na pojawienie się kogoś, kto mógłby go po
nim odziedziczyć, by... - Czy odpowiedziałem na twoje pytania,
Dennis?
- Chyba tak.
- Co masz zamiar teraz zrobić?
- Przecież pan wie.
- Zniszczysz samochód?
- Spróbuję - odparłem, po czym spojrzałem na oparte o ścianę
kule. Moje przeklęte kule. - Przy okazji możesz również zniszczyć
swojego przyjaciela. - Ale mogę też go ocalić.
- Zastanawiam się, czy to jeszcze jest możliwe - powiedział cicho
George LeBay.


47. ZDRADA

Wszędzie była krew i szkło,
I tylko ja, zupełnie sam.
Deszcz lał ulewny, zimny i wściekły,
A koło drogi leżał facet we krwi
I krzyczał, żeby mu pomóc.

Bruce Springsteen

Pocałowałem ją.
Objęła mnie za szyję i poczułem na karku dotknięcie jej chłodnej
dłoni. Nie miałem już żadnych wątpliwości, co się między nami
dzieje, a kiedy odsunęła się ode mnie z na wpół przymkniętymi
oczami, zobaczyłem, że ona także ich nie ma. - Dennis... -
szepnęła, a ja znowu ją pocałowałem. Nasze języki zetknęły się
delikatnie. Przez chwilę wzmogła intensywność pocałunku, tak że
poczułem tę namiętność, na którą wskazywały wystające kości
policzkowe, po czym cofnęła się. - Wystarczy - powiedziała. -
Zaaresztują nas za obrazę moralności publicznej albo za coś w tym
rodzaju. Był 18 stycznia. Siedzieliśmy w moim samochodzie
stojącym na parkingu przed barem z pieczonymi kurczakami.
Prowadziłem wóz po raz pierwszy od chwili wypadku. Rano lekarz
zdjął mi z uda gipsowy opatrunek i zastąpił go elastycznym
bandażem. Co prawda ostrzegał mnie z marsową miną, żebym nie
forsował nogi, ale wyczułem, że jest bardzo zadowolony z
postępów, jakie czyniłem. Wyprzedziłem harmonogram
rekonwalescencji o prawie miesiąc. On wiązał ten fakt z
nowoczesnymi metodami leczenia, moja matka z pozytywnym
nastawieniem psychicznym i rosołem z kury, trener Puffer zaś z
owocami dzikiej róży. Ja osobiście uważałem, że znaczną rolę w
tym wszystkim odegrała Leigh Cabot. - Musimy porozmawiać -
powiedziała.
- A może jeszcze trochę poobrażamy moralność?
- Najpierw rozmowa.
- Czyżby znowu zaczął?
Skinęła głową.
W ciągu dwóch tygodni, jakie minęły od mojej telefonicznej
rozmowy z LeBayem, czyli przez dwa pierwsze tygodnie zimowego
semestru, Arnie pracował nad ponownym nawiązaniem bliskich
kontaktów z Leigh, czyniąc to z zapałem, który przerażał nas
oboje. Opowiedziałem jej o wszystkim, czego dowiedziałem się od
George'a LeBaya (przemilczając jednak, jak już wspomniałem,
okropne przeżycia noworocznego poranka), i dałem jasno do
zrozumienia, że w żadnym wypadku nie wolno jej go jednoznacznie
odtrącić. Na pewno zareagowałby wybuchem wściekłości, a ostatnio
wszystkich, którzy zdenerwowali czymś Arniego, spotykał los
niespecjalnie godny pozazdroszczenia. - Z tego wynika, że będę
musiała go oszukiwać - zauważyła. - Wiem - odparłem ostrzej, niż
miałem zamiar. - Mnie też się to nie podoba, ale nie chcę, żeby
ten samochód znowu kogoś zabił. - Więc?
Potrząsnąłem głową.
Coraz bardziej czułem się jak Hamlet, wciąż zwlekając i
zwlekając. Oczywiście wiedziałem, co trzeba zrobić: Christine
musiała zostać zniszczona. Wraz z Leigh zastanawialiśmy się, w
jaki sposób tego dokonać. Najpierw wpadła na pomysł z koktajlami
Mołotowa. Nalejemy benzyny do butelek po winie, powiedziała,
podkradniemy się o świcie do domu Cunninghamów, zapalimy lonty
("Lonty? Jakie lonty?" - przerwałem jej. "Może być nasmołowany
sznurek" - odparła, a ja znowu zacząłem rozmyślać o jej
przodkach, po których odziedziczyła wystające kości policzkowe)
i wrzucimy butelki do środka. - A jeśli szyby będą zasunięte, a
drzwi zamknięte? - zapytałem. - Wszystko wskazuje na to, że tak
właśnie będzie. Spojrzała na mnie, jakbym postradał rozum.
- Czy chcesz przez to powiedzieć, że pomysł podpalenia samochodu
Arniego nie budzi twoich zastrzeżeń, natomiast odczuwasz wyrzuty
sumienia na myśl o tym, że miałbyś przedtem wybić szybę? - Nie -
 odparłem. - Ale kto odważy się podejść do niej tak blisko, żeby
uderzyć młotkiem? Może ty? Przygryzła dolną wargę i nic nie
odpowiedziała.
Następny pomysł był mój: dynamit.
Leigh zastanowiła się przez chwilę i pokręciła głową.
- Myślę, że zdobyłbym go bez żadnego kłopotu - powiedziałem.
Wciąż jeszcze widywałem się od czasu do czasu z Bradem
Jeffriesem, który nadal pracował dla Penn-DOT, Penn-DOT zaś miało
wystarczająco dużo dynamitu, żeby wystrzelić na Księżyc miejski
stadion. Chyba udałoby mi się pożyczyć bez wiedzy Brada właściwy
klucz; zawsze kiedy w telewizji była transmisja z meczu
Pingwinów, siadał przed odbiornikiem i tankował bez opamiętania.
Mógłbym zabrać klucz od magazynu z materiałami wybuchowymi
podczas jednego meczu i oddać go w czasie następnego.
Prawdopodobieństwo, że będzie potrzebował dynamitu w środku
stycznia, było tak niewielkie, że prawie nie istniejące.
Oczywiście musiałbym dokonać kolejnego oszustwa, ale był to
jedyny sposób, żeby wreszcie wszystko zakończyć. - Nie -
powiedziała Leigh.
- A dlaczego? - Moim zdaniem użycie dynamitu rozwiązałoby problem
całkowicie i nieodwołalnie. - Dlatego, że Arnie trzyma ją teraz
na podjeździe przed domem. Naprawdę chcesz, żeby odłamki
rozsypały się po całej okolicy? Przecież tam jest mnóstwo dzieci.
Skrzywiłem się. Nie pomyślałem o tym, ale teraz, kiedy zwróciła
mi uwagę na tę sprawę, moja wyobraźnia natychmiast podsunęła mi
obraz przerażających zniszczeń. Jednocześnie przyszedł mi do
głowy inny pomysł: a gdyby zapalić od papierosa lont przy lasce
dynamitu i cisnąć nią w cel? Co prawda w wieczornym westernie
sprawa wyglądała znacznie prościej niż w rzeczywistości, w której
istniały jeszcze takie szczegóły jak spłonki i zapalniki, lecz
mimo to uczepiłem się tej myśli nogami i rękami. - A gdybyśmy
zrobili to w nocy?
- I tak byłoby bardzo niebezpiecznie - odparła. - Ty też o tym
wiesz. Masz to wypisane na twarzy. Nastąpiła długa cisza.
- Zgniatarka koło Garażu Darnella? - odezwała się wreszcie. - Ten
sam kłopot co przedtem. Kto ją tam zaprowadzi? Ty, ja czy Arnie?
I na tym utknęliśmy.
- Co było dzisiaj? - zapytałem.
- Chciał, żebym wyszła z nim wieczorem. Tym razem pograć w
kręgle. - Poprzednio zapraszał ją do kina, na kolację, kurs tańca
i oglądanie telewizji w jego domu. Proponowanym środkiem
transportu była zawsze Christine. - Staje się coraz bardziej
natarczywy, a mnie już kończą się wymówki. Jeżeli mamy w ogóle
coś zrobić, zróbmy to jak najprędzej. Skinąłem głową. Jedną z
przyczyn powstrzymujących nas przed przystąpieniem do działania
był brak zadowalających pomysłów, drugą zaś moja noga. Teraz
wreszcie zdjęto mi gips, i choć lekarz surowo zalecił mi poruszać
się wyłącznie o kulach, natychmiast spróbowałem, czy dam sobie
radę bez nich. Trochę bolało, ale nie tak bardzo, jak się
spodziewałem. Przede wszystkim jednak chodziło o nas.
Odkrywaliśmy się nawzajem. Chociaż to, co teraz wyznam, zabrzmi
być może dość paskudnie, myślę, że muszę to powiedzieć, jeżeli
chcę nadal trzymać się prawdy. (Rozpoczynając tę opowieść
przyrzekłem sobie, że przerwę ją natychmiast, jak tylko
zorientuję się, że nie jestem w stanie przekazać w niej
wszystkiego, co naprawdę się wydarzyło). Otóż posmak
niebezpieczeństwa z pewnością przyczynił się do wzmocnienia
uczuć, jakie żywiłem do niej, a także chyba tych, jakie ona
żywiła do mnie. Arnie był moim najlepszym przyjacielem,, co
jednak zupełnie nie przeszkadzało, że spotykając się za jego
plecami doznawaliśmy bezsensownego, ale przyjemnego dreszczyku
emocji. Czułem to za każdym razem, kiedy brałem ją w ramiona i
dotykałem jędrnej wypukłości piersi. Nie jestem w stanie
powiedzieć, dlaczego wydawało mi się to takie ekscytujące, ale
tak właśnie było. Po raz pierwszy w życiu zakochałem się w
dziewczynie. Wcześniej zdarzały mi się różne zauroczenia i
fascynacje, ale nigdy nic o takim natężeniu. Bardzo mi się to
podobało. Kochałem ją. Natomiast ta towarzysząca mi ciągle
świadomość, że postępuję jak zdrajca... Było to jednocześnie
fascynujące i pobudzające. Zawsze mogliśmy sobie powiedzieć (i
robiliśmy to), że trzymamy usta na kłódkę wyłącznie po to, by
chronić nasze rodziny i nas samych. Tak było naprawdę.
Ale to nie wszystko, Leigh, prawda? Nie, to jeszcze nie wszystko.

W pewnym sensie nie mogło zdarzyć się nic gorszego. Miłość
spowalnia czas reakcji i tłumi poczucie niebezpieczeństwa. Od
mojej rozmowy z George'em LeBayem minęło już dwanaście dni i
wspomnienie o tym, co powiedział - a co gorsza, nawet o tym, co
tylko sugerował - nie wywoływało już gęsiej skórki na moim ciele.
To samo - lub wcale nie to samo - dotyczyło nielicznych chwil,
kiedy zamieniałem kilka słów z Arniem lub widywałem go przelotnie
na korytarzu. Wyglądało to tak, jakbyśmy w jakiś niezwykły sposób
cofnęli się w czasie do września i października, kiedy rysującą
się między nami szczelinę dało się wytłumaczyć tym, że Arnie był
zawsze bardzo zajęty. Rozmawiał ze mną uprzejmie, choć jego szare
oczy ukryte za okularami pozostawały cały czas chłodne. W każdej
chwili oczekiwałem telefonu od zrozpaczonej Reginy lub
wytrąconego z równowagi Michaela, z informacją, że Arnie przestał
bawić się z nimi w kotka i myszkę i przyznał, że na dobre
zrezygnował już z zamiaru rozpoczęcia studiów od jesieni. Nic
takiego jednak się nie stało, od naszego zaś wychowawcy
dowiedziałem się, iż Arnie wziął do domu mnóstwo informatorów
przysłanych przez Uniwersytet Stanowy, Uniwersytet Drew i
Uniwersytet Penn. Tymi właśnie uczelniami najbardziej
interesowała się Leigh. Wiedziałem o tym... i Arnie też o tym
wiedział. Wieczorem, dwa dni wcześniej, przypadkiem podsłuchałem
rozmowę mojej matki z Ellie. - Dlaczego Arnie przestał do nas
przychodzić, mamo? - zapytała Ellie. - Pokłócił się z Dennisem? -
 Nie, kochanie - odparła mama. - Nie wydaje mi się. Po prostu z
biegiem lat czasem rozchodzą się drogi nawet bardzo dobrych
przyjaciół. - Mnie takie coś nigdy się nie zdarzy - stwierdziła
Ellie z niezachwianą stanowczością piętnastolatki. Siedziałem w
pokoju i zastanawiałem się, czy prawda nie przedstawia się
właśnie w taki sposób: halucynacje wywołane długim pobytem w
szpitalu, na które nałożyło się powolne oddalanie od siebie dwóch
wkraczających w dorosłość przyjaciół z dzieciństwa. Musiałem
przyznać, że nie było to pozbawione pewnej logiki. W ten sposób
dawała się nawet wytłumaczyć moja niechęć do Christine, dzieląca
nas niczym ostrze. Co prawda to wyjaśnienie pomijało milczeniem
pewne niezaprzeczalne fakty, ale za to było bardzo wygodne.
Gdybyśmy w nie uwierzyli, moglibyśmy, zarówno Leigh, jak i ja,
znowu zacząć prowadzić zupełnie normalne życie: działać w
szkolnych kołach zainteresowań, przygotowywać się do matury, a
także, rzecz jasna, kochać się zawsze, jak tylko jej lub moi
rodzice wyszliby z pokoju. Moglibyśmy znowu stać się tym, kim
naprawdę byliśmy: parą podnieconych, zafascynowanych sobą
nastolatków. Wszystko to uśpiło naszą czujność. Do tej pory
zachowywaliśmy się bardzo ostrożnie - zupełnie jak dorośli, nie
jak dzieciaki - ale dzisiaj wreszcie zdjęto mi gips, dzisiaj
wreszcie mogłem usiąść za kierownicą samochodu, więc natychmiast
zadzwoniłem do Leigh i zapytałem, czy nie chciałaby wybrać się
ze mną na inauguracyjną przejażdżkę. Zgodziła się z entuzjazmem.
Rozumiecie więc chyba, dlaczego nasza czujność nieco osłabła i
dlaczego na chwilę zapomnieliśmy o środkach ostrożności.
Siedzieliśmy w samochodzie stojącym na parkingu z włączonym
silnikiem i dmuchawą ciepłego powietrza i rozmawialiśmy o tym,
w jaki sposób zabić podstępnego czerwono-białego potwora,
jakbyśmy byli parą dzieci bawiących się w kowbojów. Żadne z nas
nie zauważyło, kiedy za nami zatrzymała się Christine.

- Wygląda na to, że przygotowuje się do długiego oblężenia -
zauważyłem. - Jak to?
- Te informatory, które wziął do domu.
- Nie rozumiem... - przyznała z niepokojem.
- Wybrał te uczelnie, którymi ty się najbardziej interesujesz -
wyjaśniłem cierpliwie. Spojrzała na mnie, a ja na nią.
Spróbowałem się uśmiechnąć, lecz nic mi z tego nie wyszło. - W
porządku, przyjrzyjmy się wszystkiemu jeszcze raz - powiedziałem.
- Koktajl Mołotowa odpada. Dynamit wydaje się trochę ryzykowny,
ale gdyby... Przerwałem w pół zdania, gdyż Leigh wciągnęła nagle
powietrze w płuca, a na jej twarzy pojawił się wyraz przerażonego
niedowierzania. Wpatrywała się przed siebie wytrzeszczonymi
oczami, z otwartymi ustami. Spojrzałem w tamtą stronę; to, co
zobaczyłem, było tak zaskakujące, że przez chwilę nie mogłem
wykonać żadnego ruchu. Przed samochodem stał Arnie.
Zaparkował bezpośrednio za nami i poszedł do baru po pieczonego
kurczaka. Nie wiedział, że to my, bo i skąd miałby wiedzieć? Było
już prawie ciemno, czteroletni zaś, zabłocony duster nie stanowił
tak niezwykłego widoku, żeby od razu zwrócić na niego uwagę.
Wszedł do środka, kupił sobie porcję, wyszedł... i ujrzał przez
przednią szybę Leigh i mnie, przytulonych do siebie, objętych
ramionami i spoglądających sobie głęboko w oczy, jak mawiają
poeci. Czysty przypadek - okropny, niewiarygodny, ale jednak
przypadek. Z tym tylko, że nawet teraz gdzieś w głębi mojej duszy
kołacze przekonanie, że to była sprawka Christine, że to ona
celowo go tam przywiozła. Przez dłuższą chwilę nic się nie
działo. Potem z gardła Leigh wydobył się cichy jęk. Arnie stał
mniej więcej w połowie niezbyt rozległego parkingu, ubrany w
szkolną bluzę, wypłowiałe dżinsy i wysokie buty. Szyję miał
owiniętą kraciastym szalikiem. Wyraz jego twarzy okolonej czernią
postawionego kołnierza zmieniał się stopniowo z bolesnego
niedowierzania we wściekłą nienawiść. Papierowa torebka z porcją
pieczonego kurczaka wysunęła mu się z rąk i upadła na ubity śnieg
pokrywający nawierzchnię parkingu. - Dennis... - szepnęła Leigh.
- Mój Boże, Dennis...
Arnie ruszył biegiem w naszą stronę. Miałem wrażenie, że chce
wyciągnąć mnie z samochodu i sprawić tęgie lanie. Wyobraziłem
sobie, jak podskakuję w blasku latarni na zdrowszej, ale też
jeszcze niezupełnie sprawnej nodze, Arnie zaś, któremu podczas
wszystkich szkolnych lat tak wiele razy ratowałem życie, tłucze
mnie na kwaśne jabłko. Biegł z ustami wykrzywionymi grymasem,
który już kiedyś widziałem, tyle tylko, że nie na jego twarzy,
lecz na twarzy LeBaya. Jednak nie zatrzymał się przy moim
samochodzie. Pobiegł dalej. Odwróciłem się za nim i właśnie wtedy
zobaczyłem Christine. Otworzyłem drzwi, chwyciłem za rynienkę
dachową i zacząłem gramolić się na zewnątrz. Było tak zimno, że
niemal natychmiast straciłem czucie w palcach. - Dennis, nie! -
krzyknęła Leigh.
Wylazłem z samochodu akurat wtedy, kiedy Arnie gwałtownym
szarpnięciem otworzył drzwi Christine. - Arnie! Zaczekaj!
Poderwał głowę. Miał rozszerzone, błyszczące, zupełnie puste
oczy. Z kącika ust kapała mu ślina. Atrapa Christine szczerzyła
na mnie chromowane zęby. Arnie uniósł obie pięści i potrząsnął
nimi w moją stronę. - Ty zasrańcu! - wrzasnął piskliwym, łamiącym
się głosem. - Weź ją sobie! Zasługujesz na nią! To gówno! Oboje
jesteście gówno! Cieszcie się sobą, bo nie macie dużo czasu! Przy
szklanych ścianach baru zaczęli gromadzić się ludzie,
zaintrygowani dobiegającymi z parkingu krzykami. - Arnie, daj mi
coś powiedzieć...
Wskoczył do samochodu i zatrzasnął drzwi. Silnik Christine
ryknął, a zaraz potem zapłonęły reflektory - jaskrawobiałe ślepia
z mojego snu - przyszpilając mnie niczym bezradnego owada. Nad
nimi, za przednią szybą, widziałem przerażającą twarz Arniego,
grzeszną twarz ogarniętego szaleństwem diabła. Mam ją do dzisiaj
przed oczami, ohydną i zarazem nieszczęśliwą. W chwilę potem
zniknęła, na jej miejscu zaś pojawiła się wyszczerzona czaszka.
Leigh wrzasnęła przeraźliwie, wiedziałem więc, że to nie
halucynacja. Ona także to zobaczyła. Christine skoczyła do
przodu, wyrzucając spod tylnych kół fontanny śniegu. Nie celowała
w dustera, tylko we mnie. Myślę, że chciała zetrzeć mnie na
miazgę, przyciskając do boku samochodu. Ocaliła mnie moja
niesprawna noga, która nagle ugięła się pode mną, dzięki czemu
wpadłem do wnętrza wozu, zawadzając biodrem o kierownicę i
naciskając klakson. Na twarzy poczułem podmuch lodowatego
powietrza. Jaskrawo-czerwony bok Christine przemknął metr ode
mnie. Nie zmniejszając prędkości skręciła w John Kennedy Drive,
pokonując zakręt kontrolowanym poślizgiem. W chwilę potem
zniknęła. Opuściłem wzrok na śnieg i zobaczyłem świeży ślad jej
opon. Minęła otwarte drzwi mojego samochodu nie więcej niż o pięć
centymetrów. Leigh płakała. Ująłem lewą nogę obiema rękami,
wciągnąłem ją do samochodu, zatrzasnąłem drzwi i objąłem łkającą
dziewczynę. Jej ramiona zacisnęły się na mojej szyi z rozpaczliwą
siłą. - To... to nie był...
- Ciiii!... Nieważne, Leigh. Nie myśl już o tym.
- To nie był Arnie, tylko jakiś trup! Trup, rozumiesz?!
- LeBay - powiedziałem. Teraz, kiedy już to się stało, zamiast
nerwowego roztrzęsienia i poczucia winy wywołanego faktem
odebrania dziewczyny najlepszemu przyjacielowi odczuwałem
niezwykły spokój. - To był on, Leigh. Właśnie poznałaś Rolanda
D. LeBaya. Szlochała na moim ramieniu, przerażona, wstrząśnięta
i wciąż niedowierzająca. Cieszyłem się, że jest ze mną. W lewej
nodze czułem pulsujący ból. Spojrzałem we wsteczne lusterko,
gdzie niedawno ujrzałem zaparkowaną za nami Christine. Teraz, po
wszystkim, wydawało mi się, że jakiekolwiek inne rozwiązanie było
po prostu niemożliwe. Spokój ostatnich dwóch tygodni, radość z
przychylności Leigh - wszystko to wydało mi się czymś
nienaturalnym i fałszywym; równie fałszywym, jak udawana wojna
aliantów między napaścią Hitlera na Polskę a jego miażdżącym
uderzeniem na Francję. Jednocześnie dostrzegłem sposób, w jaki
cała ta sprawa powinna się zakończyć. Leigh odsunęła od mojej
piersi wilgotny policzek, spojrzała na mnie i zapytała: - Co
teraz, Dennis? Co teraz zrobimy?
- Skończymy to.
- Jak to? Co masz na myśli?
- Arnie potrzebuje alibi - powiedziałem bardziej do siebie niż
do niej. - Kiedy wyjedzie, musimy być gotowi. Garaż Darnella. Tam
ją zwabię i zabiję. - Dennis, co ty wygadujesz?
- Na pewno wyjedzie z miasta - ciągnąłem. - Nie rozumiesz?
Wszyscy ludzie, których zabiła Christine, byli w jakiś sposób
związani z Arniem. On o tym wie i dlatego znowu sprawi, żeby
gdzieś wyjechał. - Masz na myśli LeBaya.
Skinąłem głową. Ciałem Leigh wstrząsnął dreszcz.
- Musimy ją zabić. Nie ma innego wyjścia.
- Ale jak? Jak mamy to zrobić?
Wreszcie przyszedł mi do głowy pewien pomysł.


48. PRZYGOTOWANIA

Na drodze czeka zbrodniarz okrutny,
Myśl ma ponurą, wzrok paskudny...

The Doors

Odwiozłem Leigh do domu i nakazałem jej, żeby zadzwoniła do mnie
natychmiast, gdyby tylko zobaczyła gdzieś w pobliżu krążącą
Christine. - I co wtedy zrobisz? Przyjedziesz z miotaczem
płomieni?
- Nie. Z granatnikiem przeciwpancernym.
Oboje wybuchnęliśmy histerycznym śmiechem.
- Cel: czerwony plymouth... Ładuj... Pal! - wykrzyknęła Leigh.
Jednak śmiejąc się byliśmy cały czas potwornie przerażeni, ja zaś
dodatkowo myślałem o Arniem - zarówno o tym, co zobaczył, jak i
o tym, co zrobiłem. Przypuszczam, że Leigh czuła się podobnie.
Śmialiśmy się tylko dlatego, że czasem są takie chwile, kiedy po
prostu musisz się śmiać. Musisz, i już. Nic wtedy nie może cię
powstrzymać. - A co mam powiedzieć rodzicom? - zapytała wreszcie,
kiedy zdołała się trochę opanować. - Przecież muszę im coś
powiedzieć. Nie mogę ryzykować, że zostaną rozjechani na ulicy! -
 Nic - odparłem. - Nic im nie powiesz.
- Ale...
- Po pierwsze, nie uwierzą ci. Po drugie, dopóki Arnie jest w
Libertyville, na pewno nikomu nic się nie stanie. Ręczę za to
własnym życiem. - Tak jest naprawdę - szepnęła.
- Wiem. W grę wchodzi nie tylko moje życie, ale także mojej
matki, ojca i siostry. - Skąd będziemy wiedzieć, że wyjechał?
- Ja się tym zajmę. Leigh, jutro zachorujesz i nie pójdziesz do
szkoły. - Właściwie to już jestem chora. Dennis, co się stanie?
Jakie masz zamiary? - Zadzwonię do ciebie wieczorem -
powiedziałem i pocałowałem ją w usta. Były zimne jak lód.

Kiedy wróciłem do domu, zastałem Elaine zakładającą kurtkę i
miotającą pod nosem inwektywy na ludzi, którzy wysyłają innych
ludzi do sklepu po mleko i pieczywo właśnie wtedy, kiedy w
telewizji jest nadawana "Gorączka tańca". Mnie także z pewnością
by coś objechało, gdyby nie to, że zaproponowałem jej
podwiezienie do supermarketu i z powrotem. Elaine rozchmurzyła
się nieco, ale jednocześnie obrzuciła mnie podejrzliwym
spojrzeniem, jakby nieoczekiwane okazanie uprzejmości młodszej
siostrze mogło stanowić objaw jakiejś choroby. Na przykład
opryszczki. Zapytała, czy dobrze się czuję. Uśmiechnąłem się
tylko dobrotliwie i kazałem jej włazić do samochodu, zanim
zmienię zdanie, choć zaczęła już mnie boleć także prawa noga,
lewa zaś rwała tak, że trudno było wytrzymać. Mogłem przekonywać
Leigh, że Christine nie wyruszy na łowy tak długo, jak długo
Arnie nie opuści Libertyville, i sam nie miałem właściwie co do
tego żadnych wątpliwości, ale... na myśl o tym, że Ellie miałaby
iść ciemnymi ulicami w swojej jaskrawożółtej kurtce, przechodząc
kilka razy przez opustoszałe jezdnie, coś przewracało mi się w
żołądku. W mojej wyobraźni bez przerwy pojawiał się obraz
Christine stojącej w jednej z bocznych ulic, przyczajonej jak
stary myśliwski pies. Kiedy dojechaliśmy do supermarketu, dałem
jej dolara.
- Kup nam po ciastku i coca-coli.
- Dennis, czy ty na pewno dobrze się czujesz?
- Tak. Jeśli przegrasz resztę w automatach, złamię ci rękę. To
ją chyba uspokoiło. Weszła do sklepu, a ja siedziałem zgarbiony
za kierownicą dustera, rozmyślając o paskudnej sytuacji, w jakiej
się znaleźliśmy. Najgorsze było to, że nie mogliśmy z nikim
porozmawiać. Właśnie na tym polegała przewaga Christine. Nie było
mowy o tym, żebym zszedł do warsztatu taty i powiedział, że
czerwono-biały plymouth Arniego Cunninghama jeździ sam, bez
kierowcy, ani żebym zadzwonił na policję i poinformował ich, że
pewien martwy facet dybie na moje życie i na życie mojej
dziewczyny. Jedyne, co przemawiało na naszą korzyść - oprócz
faktu, że Christine nie wykona żadnego ruchu, dopóki Arnie nie
będzie miał żelaznego alibi - to fakt, że do tej pory zawsze
zabijała bez świadków. Moochie Welch, Don Vandenberg i Darnell
zginęli w nocy, kiedy byli sami, Buddy Repperton zaś i jego
kumple zostali zamordowani poza miastem, na zupełnym pustkowiu.
Elaine wróciła przyciskając do brzucha pękatą torbę, wsiadła do
samochodu i dała mi moją colę i ciastko. - Reszta - zażądałem.
- Okropna z ciebie maruda - mruknęła, lecz mimo to położyła na
mojej wyciągniętej dłoni dwadzieścia kilka centów. - Wiem, ale
i tak cię kocham.
Ściągnąłem jej z głowy kaptur, zmierzwiłem włosy i pocałowałem
w ucho. Przez chwilę stroszyla się, zaskoczona i podejrzliwa, a
potem uśmiechnęła. Musiałem przyznać, że moja siostra wcale nie
była taka znowu najgorsza. Na myśl o tym, że mogłaby zostać
przejechana w jakiejś ciemnej uliczce tylko dlatego, że
zakochałem się w Leigh Cabot po tym, jak Arnie oszalał i zostawił
ją... Nie, po prostu nie mogłem do tego dopuścić.

Znalazłszy się z powrotem w domu powiedziałem mamie cześć i od
razu ruszyłem na górę. Chciała wiedzieć, jak się miewa moja noga;
skłamałem, że bardzo dobrze, ale kiedy wreszcie dotarłem na
piętro, od razu skierowałem się do szafki z lekarstwami i
połknąłem kilka tabletek aspiryny w intencji moich nóg - obie
śpiewały już "Ave Maria". Potem wszedłem do sypialni rodziców,
gdzie jest zainstalowany drugi telefon, i opadłem z westchnieniem
ulgi na bujany fotel mamy. Podniosłem słuchawkę i wykręciłem
pierwszy numer. - Dennis Guilder, podpora projektu budowy
przedłużenia autostrady! - wykrzyknął radośnie Brad Jeffries. -
Cieszę się, że cię słyszę, chłopcze. Kiedy znowu razem obejrzymy
mecz Pingwinów? - Nie wiem - odparłem. - Ostatnio znudziło mi się
oglądanie niepełnosprawnych hokeistów. Ale gdyby zainteresowała
cię jakaś naprawdę dobra drużyna, na przykład Flyersi... - Boże,
czy muszę wysłuchiwać takich rzeczy od cudzego dzieciaka? Zdaje
się, że świat naprawdę schodzi na psy. Jeszcze trochę
poplotkowaliśmy o niczym, a potem powiedziałem mu, o co mi
chodzi. - Co jest, Dennis, do kurwy nędzy? - roześmiał się Brad.
- Otwierasz własny interes? - W pewnym sensie - odparłem, myśląc
o Christine. - Ale na krótko. - Nie chcesz o tym gadać?
- Na razie nie. Znasz kogoś, kto mógłby mi wypożyczyć coś w tym
rodzaju? - Powiem ci coś, Dennis: jest tylko jeden facet, z
którym możesz załatwić taką sprawę. Nazywa się Johnny Pomberton
i mieszka przy Ridge Road. Ma więcej sprzętu niż Carter pastylek
na wątrobę. - To dobrze. Dzięki, Brad.
- A co u Arniego?
- Myślę, że wszystko w porządku. Ostatnio nie widuję go tak
często, jak kiedyś. - Zabawny chłopak z niego. Jak go pierwszy
raz zobaczyłem, dałbym głowę za to, że nie wytrzyma do końca
lata, ale okazało się, że to uparty gość. - Aha - potwierdziłem.
- Bardzo uparty.
- Pozdrów go ode mnie, jak go zobaczysz.
- Jasne, Brad. Trzymaj się.
- Spróbuję. Wpadnij do mnie któregoś dnia, to obalimy parę piw. -
 Postaram się. Dobranoc.
- Czołem.
Odłożyłem słuchawkę i przez minutę albo dwie siedziałem bez
ruchu. Zupełnie nie miałem ochoty na następną rozmowę, ale nie
istniał żaden sposób, w jaki mógłbym jej uniknąć, gdyż była
najważniejsza w całej tej żałosnej, beznadziejnej historii.
Wreszcie wykręciłem z pamięci numer Cunninghamów. Gdyby odebrał
Arnie, po prostu rozłączyłbym się bez słowa. Jednak dopisało mi
szczęście, gdyż usłyszałem zmęczony, jakby trochę niewyraźny głos
Michaela: - Halo?
- Michael? Tu Dennis.
- Jak się masz!
Wydawał się autentycznie uradowany.
- Czy Arnie jest w domu?
- Na górze. Wrócił skądś i od razu poszedł do siebie. Wyglądał
jak chmura gradowa, ale ostatnio to u niego zupełnie normalne.
Mam go zawołać? - Nie trzeba. Właściwie to miałem zamiar
rozmawiać właśnie z tobą. Chciałbym prosić cię o przysługę. - Nie
ma sprawy, Dennis. Wal śmiało. - Dopiero teraz zrozumiałem,
dlaczego jego głos był trochę niewyraźny - Michael Cunningham
wypił o kilka drinków za dużo. - Jesteśmy ci bardzo zobowiązani
za to, że przekonałeś go, by jednak poszedł na studia. - Obawiam
się, że nie dotarło do niego nic z tego, co mówiłem. - Coś jednak
dotarło, bo złożył papiery na trzy uczelnie. Regina uważa cię za
cudotwórcę, a tak tylko między nami dwoma, to cholernie jej wstyd
za to, jak cię potraktowała, kiedy Arnie po raz pierwszy
powiedział nam o swoim samochodzie. Ale znasz Reginę: nigdy w
życiu nie zdobyła się na to, żeby powiedzieć "przepraszam".
Rzeczywiście, taka właśnie była. Zastanawiałem się przez chwilę,
jak by zareagowała na wiadomość, że jej syn - czy też raczej to,
co nim zawładnęło - interesuje się w rzeczywistości studiami
mniej więcej w takim samym stopniu, co świnia zmianami stopy
procentowej w bankach, i że tak naprawdę to po prostu stara się
tylko iść tropem Leigh, opanowany obsesją na jej punkcie. Była
to perwersja podniesiona do n-tej potęgi: LeBay, Leigh i
Christine połączeni w jakimś odrażającym ménage a trois. -
Posłuchaj, Michael - powiedziałem. - Chciałbym, żebyś zadzwonił
do mnie, gdyby Arnie postanowił wyjechać w jakiejś sprawie z
miasta. Szczególnie w ciągu najbliższych kilku dni albo w
weekend. Dzwoń bez względu na porę; muszę wiedzieć, kiedy Arnie
wyjedzie z Libertyville. I muszę o tym wiedzieć przed faktem. To
bardzo ważne. - Dlaczego?
- Na razie wolałbym ci tego nie wyjaśniać. To bardzo
skomplikowana sprawa, a poza tym... mogłaby ci się wydać zupełnie
bez sensu. Nastąpiła długa, bardzo długa cisza, a kiedy wreszcie
w słuchawce rozległ się głos Michaela, był niewiele donośniejszy
od szeptu. - To ten jego przeklęty samochód, prawda?
Jak wiele podejrzewał? Jak dużo wiedział? Jeżeli był taki sam,
jak większość ludzi, których znałem, podejrzewał znacznie więcej
będąc pijany niż trzeźwy. O ile więcej? Nawet teraz nie potrafię
jeszcze odpowiedzieć na to pytanie. Wydaje mi się jednak, że
domyślał się więcej niż ktokolwiek inny - może z wyjątkiem Willa
Darnella. - Tak - przyznałem. - To ten samochód.
- Wiedziałem - mruknął ponuro. - Wiedziałem. Co się właściwie
dzieje, Dennis? - Nie mogę ci powiedzieć nic więcej. Zawiadomisz
mnie, jeśli będzie chciał gdzieś wyjechać? - Tak, oczywiście.
- Dziękuję.
- Dennis... Czy myślisz, że kiedykolwiek odzyskam syna?
Zasługiwał na prawdę. Ten nieszczęśliwy, znękany człowiek
zasługiwał na to, żeby usłyszeć prawdę. - Nie wiem - powiedziałem
i ugryzłem się w dolną wargę tak głęboko, że aż poczułem ból. -
Obawiam się... Obawiam się, że sprawy zaszły już za daleko. -
Jakie sprawy? - załkał. - Narkotyki? Chodzi o narkotyki? - Powiem
ci, kiedy będę mógł - odparłem. - Przykro mi, ale na razie nic
więcej ci nie obiecam. Powiem ci, jak tylko będę mógł.

Rozmowa z Johnnym Pombertonem była znacznie łatwiejsza.
Był bystrym, gadatliwym człowiekiem i wszystkie obawy, jakie
żywiłem, że nie będzie chciał ubić interesu z młodocianym
klientem, bardzo szybko zniknęły bez śladu. Po pewnym czasie
doszedłem do wniosku, że Johnny Pomberton ubiłby interes nawet
z samym diabłem, który dopiero co wylazł z piekła i stawił się
na spotkanie cuchnąc siarką, oczywiście pod warunkiem, że ów
diabeł miałby dla niego jakąś interesującą propozycję. - Jasne -
 powtarzał bez przerwy. - Jasne, jasne. - Nie zdążyłeś jeszcze
nawet porządnie otworzyć ust, a Johnny Pomberton już zgadzał się
z tobą bez żadnych zastrzeżeń. Było to odrobinę deprymujące.
Naturalnie opowiedziałem mu przygotowaną zawczasu bajeczkę, ale
wątpię, czy z niej cokolwiek usłyszał. Po prostu podał mi cenę -
 jak się okazało, wcale niewygórowaną. - Może być - powiedziałem.
- Jasne - zgodził się. - O której przyjedziesz?
- Czy wpół do dziesiątej ra...
- Jasne. Wszystko będzie gotowe.
- Mam jeszcze jedno pytanie, panie Pomberton.
- Jasne. I mów mi Johnny.
- Dobrze, Johnny. Czy masz coś z automatyczną skrzynią biegów?
Johnny Pomberton parsknął tak donośnym śmiechem, że musiałem
odsunąć słuchawkę od ucha. Ten śmiech stanowił dla mnie
wystarczającą odpowiedź. - Chyba żartujesz! W moich ślicznotkach?
Zresztą, po co ci to? Nie potrafisz obchodzić się z ręczną? -
Potrafię - odparłem.
- Jasne! Więc nie powinieneś mieć żadnych problemów, zgadza się?
- Chyba nie. - Pomyślałem o mojej lewej nodze, która będzie
musiała naciskać pedał sprzęgła. Wystarczyło, że dziś wieczorem
trochę nią poruszałem, a zaczęła boleć jak wszyscy diabli. Miałem
nadzieję, że Arnie poczeka parę dni, zanim postanowi wyjechać z
miasta, ale przeczuwałem, że stanie się inaczej.
Najprawdopodobniej nastąpi to jutro, a najdalej w weekend, i moja
lewa noga będzie musiała znieść to najlepiej, jak tylko jej się
uda. - W takim razie dobranoc, panie Pomberton. Zobaczymy się
jutro rano. - Jasne. Dziękuję za telefon, chłopcze. Myślę, że mam
dla ciebie coś odpowiedniego. Na pewno ci się spodoba, mogę się
założyć. A jeżeli nie zaczniesz mówić mi po imieniu, podwoję
cenę. - Jasne - odparłem. Odkładając słuchawkę słyszałem jego
głośny śmiech. Na pewno ci się spodoba, mogę się założyć.
Znowu ona. Powoli zaczynałem się przyzwyczajać do tego zaimka...
i coraz bardziej go nienawidzić.

Potem przeprowadziłem ostatnią rozmowę przygotowawczą. W książce
telefonicznej znalazłem czterech Sykesów; na tego, na którym mi
zależało, trafiłem za drugim razem. Jimmy osobiście odebrał
telefon. Kiedy przedstawiłem się jako przyjaciel Arniego
Cunninghama, jego głos wyraźnie poweselał. Jimmy lubił Arniego,
który nigdy się z niego nie wyśmiewał ani nie wyżywał się na nim,
w przeciwieństwie do Buddy'ego, kiedy jeszcze Buddy pracował dla
Willa. Zapytał, co słychać u Arniego, ja zaś ponownie skłamałem
i powiedziałem, że wszystko w porządku. - To dobrze, bo zdaje
się, że miał spore kłopoty. Ja tam od początku wiedziałem, że z
tych papierosów i fajerwerków nie wyjdzie nic dobrego. - Dzwonię
właśnie w imieniu Arniego - wyjaśniłem. - Pamiętasz, jak po
aresztowaniu Willa policja zamknęła garaż? - Pewnie, że pamiętam
- westchnął Jimmy. - Teraz biedny Will nie żyje, a ja zostałem
bez roboty. Mama mówi, że powinienem pójść do zawodówki, ale ja
myślę, że to nie dla mnie. Pewnie zostanę stróżem albo czymś w
tym rodzaju. Mój wuj Fred jest stróżem na uniwersytecie i mówi,
że teraz tam u nich zwolniło się miejsce, bo inny stróż wziął
sobie coś i uciekł, i oni teraz... - Arnie powiedział mi, że
kiedy policja zamknęła garaż, zostawił tam cały zestaw kluczy
nasadkowych - przerwałem mu. - Leżał za jakimiś starymi oponami.
Arnie zawsze tam go kładł, żeby ktoś mu nie podwędził. - Jeszcze
tam leży? - zapytał Jimmy.
- Chyba tak.
- Co za pech!
- Żebyś wiedział. Jest wart co najmniej stówę.
- O, cholera! Ja tam jednak myślę, że tych kluczy już nie ma. Na
pewno wziął je któryś z gliniarzy. - Arnie uważa, że jeszcze są,
ale nie może po nie pójść ze względu na kłopoty, w jakich się
znalazł. - Było to bardzo marne kłamstwo, lecz miałem nadzieję,
że Jimmy nabierze się na nie, i nie omyliłem się. Jednak fakt,
że oszukuję na wpół niedorozwiniętego chłopaka, bynajmniej nie
napełnił mnie dumą. - O, kurczę! Wiesz co? Pójdę tam i poszukam
ich. Jutro, z samego rana. Mam jeszcze swoje klucze. Odetchnąłem
z ulgą. Nie zależało mi na wymyślonym przez siebie zestawie
kluczy Arniego, tylko na kluczach Jimmy'ego Sykesa. - Chodzi o
to, Jimmy, że wolałbym ich sam poszukać. Chcę sprawić Arniemu
niespodziankę. Poza tym dokładnie wiem, gdzie je położył. Mógłbyś
chodzić po garażu cały dzień i nie zauważyć ich. - Ano, prawda.
Nigdy nie byłem zbyt dobry w znajdowaniu różnych rzeczy. Will
kiedyś powiedział, że nie znalazłbym własnej dupy nawet macając
dwiema rękami i świecąc latarką. - Tylko tak żartował. Ja jednak
wolałbym sam to zrobić.
- Jasne.
- Pomyślałem sobie, że wpadnę do ciebie jutro rano i pożyczę
klucze. Oddałbym ci je przed zmrokiem. - Bo ja wiem? Will mówił,
żebym nigdy nikomu ich nie pożyczał... - Oczywiście, ale to było
dawniej, a teraz garaż jest pusty. Wkrótce pójdzie na licytację
wraz z wyposażeniem i gdybym wtedy do niego wszedł, to już byłoby
włamanie. - Aha. No, skoro tak, to chyba je pożyczę. Tylko nie
zapomnij mi ich oddać. - A potem dodał coś absurdalnie
wzruszającego: - To jedyna pamiątka, jaka została mi po Willu. -
 Obiecuję.
- W porządku. Skoro to dla Arniego, to myślę, że to w porządku.

Tuż przed pójściem spać wykonałem jeszcze jeden telefon - do
sprawiającej wrażenie bardzo zaspanej Leigh. - Mamy szansę
zakończyć to którejś z najbliższych nocy. Wchodzisz do gry? - Tak
- odparła. - To znaczy, wydaje mi się, że tak. Jaki masz plan,
Dennis? Przedstawiłem jej go krok po kroku, oczekując, że
znajdzie w nim mnóstwo dziur. Jednak kiedy skończyłem, ona
zapytała tylko: - Co będzie, jeśli się nie powiedzie?
- Chyba nie muszę ci mówić?
- Nie - przyznała. - Chyba nie.
- Wolałbym nie mieszać cię do tego, ale przynęta musi być jak
najlepsza, bo inaczej LeBay mógłby coś zwęszyć. - Nie
pozwoliłabym ci mnie odsunąć - oświadczyła stanowczo. - Przecież
to także moja sprawa. Kochałam go. Naprawdę go kochałam. A kiedy
raz kogoś pokochasz... chyba kochasz go już zawsze. Nie uważasz
tak, Dennis? Pomyślałem o wszystkich minionych latach. O letnich
wakacjach spędzanych na czytaniu, pływaniu i graniu w Monopol,
kartofelki i chińczyka. O hodowlach mrówek. O tym, ile razy
ocaliłem go przed okrutnym losem, jaki dzieci gotują tym trochę
innym, odmiennym, stojącym nieco na uboczu. Wielokrotnie miałem
tego już serdecznie dosyć i zastanawiałem się, czy nie byłoby mi
lżej, gdybym pozostawił go jego własnemu losowi i pozwolił
utonąć. Nie byłoby. Potrzebowałem Arniego, by stawać się lepszym.
Wymiana była całkowicie uczciwa, i to właśnie sprawiało mi
największy ból. - Tak - potwierdziłem. Musiałem unieść rękę do
oczu, by otrzeć zbierającą się w nich wilgoć. - Nigdy nie
przestajesz go kochać. Ja też go kochałem. Może jeszcze nie jest
za późno, nawet teraz. - Właśnie o to bym się modlił. Panie Boże,
spraw, żeby jeszcze ten jeden raz Arniemu nie stało się nic
złego. Ten jeden, jedyny raz. - To nie jego nienawidzę -
powiedziała cicho. - Nienawidzę LeBaya... Czy my wtedy naprawdę
to widzieliśmy, Dennis? To w samochodzie? - Tak - odparłem. -
Myślę, że naprawdę.
- Musimy go zniszczyć. Jego i tę sukę Christine. Czy to już
niedługo? - Tak - potwierdziłem. - To już niedługo.
- To dobrze. Kocham cię, Dennis.
- Ja też cię kocham.
Jak się okazało, koniec nadszedł już następnego dnia - 19
stycznia.


49. ARNIE

Pewnego wieczoru jechałem swym wozem,
Gdy nagle jakiś facet śmignął pełnym gazem,
Wychylił się przez okno swego jaguara
I krzyknął, że chce się ścigać - kto przegra, ten stawia. Ja mu
na to odrzekłem: "Proszę bardzo, chłopie,
Ścigajmy się, skoroś tak bardzo kąpany w ukropie,
Ale pamiętaj, kochasiu, że bardzo mnie korci
Napić się na twój koszt". Ryknęły silniki, metą - 
Zakręt Śmierci.

Jan i Dean

Rozpocząłem ten długi, okropny dzień od wizyty w domu Jimmy'ego
Sykesa. Obawiałem się, że napotkam trudności ze strony jego
matki, ale nic takiego się nie stało. O ile to w ogóle możliwe,
była jeszcze mniej rozgarnięta od syna. Zaprosiła mnie na
jajecznicę na bekonie (podziękowałem, gdyż czułem się tak, jakbym
zamiast żołądka miał ogromny supeł), a następnie zaczęła
roztkliwiać się nad moją niesprawną nogą, podczas gdy Jimmy
przetrząsał swój pokój w poszukiwaniu kluczy do garażu.
Rozmawiając z panią Sykes, która rozmiarami przypominała Etnę,
stopniowo nabierałem przekonania, że Jimmy zgubił klucze i całe
przedsięwzięcie weźmie w łeb, jeszcze zanim na dobre się zaczęło.
Wreszcie Jimmy zjawił się, kręcąc głową.
- Nie mogę znaleźć - oznajmił. - Gdzieś je posiałem. Jezu, co za
obciach. W tym momencie pani Sykes - sto pięćdziesiąt kilogramów
z okładem ubrane w wypłowiałą podomkę, z różowymi papilotami we
włosach - zapytała z błogosławioną rzeczowością: - A sprawdziłeś
w kieszeniach?
Przez twarz Jimmy'ego przemknął wyraz zaskoczenia. Chłopak
pośpiesznie wepchnął rękę do kieszeni swych zielonych roboczych
spodni, po czym z zawstydzonym uśmiechem wyciągnął pęk kluczy
przytroczonych do breloczka w kształcie wielkiego sadzonego jaja,
kupionego zapewne w supermarkecie w Monroeville. Gumowe jajko
było ciemne od brudu i smarów. - Tu jesteście, skurczysyny!
- Nie wyrażaj się, młody człowieku - skarciła go matka. - Pokaż
Dennisowi, który klucz jest od głównych drzwi, i trzymaj ten swój
paskudny język za zębami. Ostatecznie Jimmy wręczył mi trzy
niemal identyczne klucze, gdyż nie były oznakowane i nie potrafił
teraz stwierdzić, który jest który. Jeden powinien otwierać
główne drzwi wjazdowe, drugi tylne, prowadzące na złomowisko,
trzeci zaś te od biura Darnella. - Dziękuję - powiedziałem. -
Zwrócę ci je najprędzej, jak tylko będę mógł. - To dobrze -
odparł Jimmy. - Pozdrów ode mnie Arniego, jak go zobaczysz. -
Jasne.
- Jesteś pewien, że nie masz ochoty na jajecznicę, Dennis? -
zapytała pani Sykes. - Jest mnóstwo. - Bardzo dziękuję, ale
naprawdę muszę już iść.
Było piętnaście po ósmej, a lekcje zaczynały się o dziewiątej.
Dowiedziałem się od Leigh, że Arnie zwykle zjawia się w szkole
za kwadrans dziewiąta. Nie miałem ani chwili do stracenia.
Wziąłem kule do ręki i dźwignąłem się z krzesła. - Pomóż mu, Jim
- poleciła pani Sykes. - Nie stój jak słup soli. Otworzyłem usta,
by zaprotestować, ale zbyła mnie machnięciem ręki. - Nie chcę,
żebyś się przewrócił w drodze do samochodu, Dennis. Mógłbyś
złamać sobie nogę, albo coś w tym rodzaju. Rozbawiona własnym
żartem ryknęła donośnym śmiechem, Jimmy zaś, jako wzór
posłuszeństwa, niemal zaniósł mnie do wozu.

Tego dnia niebo zaciągnęło się szarymi chmurami, meteorolodzy zaś
przewidywali na popołudnie opady śniegu. Przejechawszy przez całe
miasto dotarłem do szkoły, skręciłem w podjazd prowadzący na
parking dla uczniów i zaparkowałem w pierwszym rzędzie. Nietrudno
było się domyślić, że Arnie zawsze parkuje w ostatnim. Musiałem
go zobaczyć, musiałem podsunąć mu przynętę pod nos, ale
jednocześnie zależało mi na tym, żeby był wtedy jak najdalej od
Christine. Z dala od tego samochodu władza LeBaya wydawała się
znacznie słabsza. Siedziałem w samochodzie słuchając radia i
spoglądając na boisko. Nie mogłem uwierzyć, że jeszcze nie tak
dawno na pokrytych teraz śniegiem ławkach zajadałem z Arniem
drugie śniadanie. Nie mogłem uwierzyć, że biegałem po tym boisku,
ubrany w ochraniacze, kask, luźną bluzę i obcisłe spodenki,
naiwnie przekonany o swojej fizycznej niezniszczalności... a może
nawet nieśmiertelności. Teraz to uczucie bezpowrotnie odeszło.
Przyjeżdżali kolejni uczniowie, zatrzymywali samochody, wysiadali
z nich i kierowali się do budynku, śmiejąc się, dowcipkując i
wrzeszcząc jeden przez drugiego. Osunąłem się niżej na fotelu,
żeby nikt mnie nie rozpoznał. Przed główne wejście zajechał
autobus, z którego wysypała się gromada młodszych dzieciaków. Na
terenie palarni - tam gdzie pewnego jesiennego dnia Buddy napadł
na Arniego - zebrała się grupka drżących z zimna chłopców i
dziewcząt. Tamten dzień również wydawał mi się nieprawdopodobnie
odległy. Serce waliło mi głośno w piersi, byłem spięty i
zdenerwowany. Gdzieś w głębi duszy pojawiła się nadzieja, że
Arnie po prostu się nie pojawi, ale właśnie w tej chwili
zobaczyłem znajomy czerwono-biały kształt skręcający ze School
Street z prędkością dwudziestu mil na godzinę. Za kierownicą
siedział Arnie, ubrany w kurtkę ze szkolnym emblematem. Nie
spojrzał w moją stronę; pojechał od razu na swoje miejsce w
ostatnim rzędzie i zaparkował samochód. Skul się jeszcze
bardziej, to nawet cię nie zobaczy - usłyszałem w głowie
podstępny, zdradziecki szept. Przejdzie koło ciebie, tak jak
wszyscy. Ja jednak otworzyłem drzwi, wystawiłem na zewnątrz kule
i oparłszy się na nich stanąłem na ubitym śniegu, czując się
trochę jak Fred McMurray w tym starym filmie "Podwójne
wynagrodzenie". Od strony szkoły dobiegło brzęczenie pierwszego
dzwonka, ciche i pozbawione znaczenia w związku z odległością.
Arnie spóźniał się, co kiedyś nigdy mu się nie zdarzało. Moja
mama często mawiała, że jest punktualny aż do nieprzyzwoitości.
Widocznie LeBay taki nie był. Szedł w moim kierunku z książkami
pod pachą i opuszczoną głową, lawirując między samochodami. Na
chwilę zniknął mi z oczu za jakąś furgonetką, po czym pojawił się
znowu, tuż przede mną. Podniósł głowę, zatrzymał się i spojrzał
mi prosto w oczy. Zaskoczony, wykonał nagły półobrót, jakby
chciał wrócić do Christine. - Nie czujesz się zbyt pewnie, kiedy
nie siedzisz za kierownicą, prawda? - zapytałem. Znieruchomiał,
spojrzał ponownie na mnie i wykrzywił usta, jakby połknął coś
bardzo niesmacznego. - Jak się miewa twoja cipcia, Dennis? -
zapytał.
George LeBay nie powiedział mi tego wprost, ale dał mi wyraźnie
do zrozumienia, że jego brat posiadał nadzwyczajną umiejętność
bezpośredniego trafiania w najbardziej czułe miejsca ludzi, z
którymi się stykał. Powłócząc nogą i podpierając się kulami
zrobiłem dwa kroki w jego stronę. Nie poruszył się, obserwując
mnie z ironicznym uśmiechem na ustach. - Tak ci się spodobało,
jak Repperton nazywał cię Ciporyjcem, że teraz postanowiłeś
zrewanżować się tym samym komuś innemu? Coś w nim chyba drgnęło -
 coś, co było tylko w oczach - ale ironiczny uśmiech nie zniknął.
Było bardzo zimno. Nie założyłem rękawiczek i powoli traciłem
czucie w dłoniach zaciśniętych na uchwytach kuł. Nasze oddechy
ulatywały w górę małymi obłoczkami. - A pamiętasz, jak w piątej
klasie Tommy Deckinger nazywał cię Smrodliwą Gębą? - zapytałem
podniesionym tonem. Nie planowałem wybuchu gniewu, ale teraz
czułem, jak wszystko zaczyna we mnie kipieć. - Lubiłeś to? Albo
kiedy Ladd Smythe podstawił ci na ulicy nogę, a ja zdjąłem mu z
głowy czapkę i wepchnąłem mu ją za spodnie? Gdzie wtedy byłeś,
Arnie? Ten LeBay zjawił się bardzo niedawno. Ja byłem tu cały
czas. Znowu to drgnięcie. Tym razem odwrócił się, szukając
wzrokiem Christine w taki sam sposób, w jaki ludzie szukają
swoich bliskich na zatłoczonym lotnisku albo dworcu kolejowym.
Albo w jaki narkoman patrzy na handlarza prochami. - Tak bardzo
jej potrzebujesz? - zapytałem. - Jesteś od niej kompletnie
uzależniony, zgadza się? - Nie wiem, o czym mówisz - powiedział
ochrypłym głosem. - Zabrałeś mi dziewczynę i nic tego nie zmieni.
Zakradłeś się podstępnie... oszukiwałeś... jesteś takim samym
zasrańcem, jak cała reszta. - Wpatrywał się we mnie szeroko
otwartymi oczami, błyszczącymi gniewem i wściekłością. -
Myślałem, że mogę ci zaufać, ale ty okazałeś się gorszy niż inni,
nawet niż Repperton! - Zrobił krok naprzód i wrzasnął z bezsilną
furią: - Ukradłeś ją, ty zasrańcu! Ja także zbliżyłem się do
niego. Jedna kula trafiła na zlodowaciały kawałek śniegu i
pośliznęła się nieco. Przypominaliśmy dwóch idących ku sobie
rewolwerowców, z których żaden nie chce pierwszy sięgnąć po broń.
- Nie można ukraść czegoś, co kto inny dobrowolnie oddał. - O
czym ty gadasz?
- O wieczorze, kiedy zakrztusiła się w twoim samochodzie. O tym
wieczorze, kiedy Christine usiłowała ją zabić. Powiedziałeś
wtedy, że jej nie potrzebujesz i żeby się od ciebie odpieprzyła.
- Nieprawda! Nic takiego nie mówiłem! To cholerne kłamstwo! - Z
kim ja właściwie rozmawiam? - zapytałem.
- Nieważne! - Jego szare, ukryte za okularami oczy były wręcz
niesamowicie wielkie. - Nieważne, z kim rozmawiasz, do jasnej
cholery! To wszystko pieprzone kłamstwo! Spodziewałem się czegoś
takiego po tej przeklętej suce! Jeszcze jeden krok. Na jego bladą
twarz wystąpiły intensywne rumieńce. - Kiedy się podpisujesz,
Arnie, to już nie jest twój charakter pisma. - Zamknij się,
Dennis.
- Twój ojciec twierdzi, że czuje się tak, jakby mieszkał pod
jednym dachem z zupełnie obcym człowiekiem. - Powtarzam, zamknij
się!
- Po co owijać w bawełnę? - zapytałem brutalnie. - I tak
doskonale wiem, co się stanie. Podobnie jak Leigh. Dokładnie to
samo, co spotkało Reppertona, Darnella i innych. Dlatego że nie
jesteś już Arniem. Słyszysz mnie, LeBay? Pokaż się, żebym mógł
cię znowu zobaczyć. Już cię widziałem. Widziałem cię w sylwestra,
widziałem cię wczoraj przed barem z pieczonymi kurczakami. Wiem,
że tam jesteś, więc czemu nie przestaniesz się zgrywać i nie
pokażesz się? Zrobił to... lecz tym razem pozostawił twarz
Arniego, co dało efekt znacznie bardziej przerażający niż
wszystkie czaszki, szkielety i straszydła trzymane w różnych
komnatach grozy. Twarz Arniego zmieniła się. Na jego ustach jak
cuchnąca róża wykwitł pogardliwy grymas i ujrzałem go takim, jaki
musiał być wtedy, kiedy świat był jeszcze młody, a wszystkim,
czego potrzebował chłopak w moim wieku, był nowy samochód.
Ujrzałem starszego brata George'a LeBaya. "Pamiętam z tamtego
okresu tylko jedno, ale na pewno nigdy tego nie zapomnę. Jego
wściekłość. Był zawsze wściekły". Ruszył do mnie z zamglonymi,
nieobecnymi oczami i pogardliwym grymasem odciśniętym na twarzy
jak znak zrobiony rozpalonym żelazem. Zdążyłem pomyśleć o bliźnie
na przedramieniu George'a LeBaya, ciągnącej się od łokcia do
przegubu. "Pchnął mnie, a potem podszedł i rzucił na ogrodzenie".
Słyszałem wrzask czternastoletniego Rolanda LeBaya: "Nie właź mi
w drogę, smarkaczu, rozumiesz?" Teraz miałem go przed sobą. Nie
był to człowiek, który łatwo godził się z porażką. Poprawka: ten
człowiek nigdy nie godził się z porażką. - Walcz z nim, Arnie -
powiedziałem. - Zbyt często stawiał na swoim. Walcz z nim,
pokonaj go, zmuś, żeby... Kopnął w prawą kulę, wytrącając mi ją
z ręki. Zachwiałem się, rozpaczliwie starając się zachować
równowagę, prawie mi się udało... a wtedy on kopnął w lewą.
Runąłem na zmrożony, ubity śnieg. Stanął nade mną z groźną, obcą
twarzą. - Dostaniesz to, o co prosiłeś - wycedził.
- Jasne - jęknąłem. - A pamiętasz nasze hodowle mrówek? Arnie,
jesteś tam? Ten przeklęty brudas nigdy w życiu nie miał hodowli
mrówek, nigdy w życiu nie miał przyjaciela. Nagle jego twarz
zaczęła... kipieć. Nie znam słowa, które lepiej oddałoby to, co
widziałem. Chwilami patrzyłem na LeBaya, rozwścieczonego próbą
wyrwania się spod jego władzy, chwilami zaś na Arniego -
wyczerpanego, zawstydzonego, lecz przede wszystkim okropnie
nieszczęśliwego. Potem znowu pojawił się LeBay i zamachnął się
nogą, żeby kopnąć mnie, leżącego bezradnie na śniegu, by zaraz
ustąpić miejsca Arniemu, mojemu dobremu przyjacielowi Arniemu,
który znajomym, roztargnionym gestem odgarnął sobie włosy z czoła
i wyszeptał: - Boże, Dennis... Tak mi przykro... Okropnie mi
przykro... - Za późno, chłopie - odparłem.
Wreszcie namacałem jedną kulę, a potem drugą. Wstałem powoli, dwa
razy o mało nie tracąc równowagi. Wydawało mi się, że moje ręce
są wykonane z kawałków drewna. Arnie nawet nie spróbował mi
pomóc; stał oparty plecami o furgonetkę i wpatrywał się we mnie
rozszerzonymi, oszołomionymi oczami. - Nie mogę na to nic
poradzić... - szepnął. - Czasem nawet wydaje mi się, że mnie już
w ogóle nie ma. Pomóż mi, Dennis. Pomóż mi. - Czy teraz jest w
tobie LeBay? - zapytałem.
- On zawsze jest - jęknął Arnie. - Mój Boże, zawsze! Z
wyjątkiem... - Z wyjątkiem?...
- Kiedy Christine... Kiedy ona zaczyna... wtedy on jest z nią.
Tylko wtedy... Tylko wtedy on... Umilkł, przechylił głowę i oparł
brodę na piersi jak połamana marionetka. Ślina kapała mu z ust
na buty. A potem zaczął walić pięściami w bok stojącej za nim
furgonetki i krzyczeć przeraźliwym, piskliwym głosem: - Zostaw
mnie! Zostaw mnie! Zooooostaaaaaaw...!
Przez jakieś pięć sekund nic się nie działo - nic z wyjątkiem
tego, że jego ciało skręcało się i wiło, jakby ktoś wrzucił mu
za koszulę cały kosz węży. Przez chwilę łudziłem się, że
zwycięży, że pokona tego starego sukinsyna. Jednak kiedy podniósł
głowę i spojrzał na mnie, zobaczyłem oczy LeBaya. - Wszystko
stanie się tak, jak ci powiedział - przemówił. - Nie wtrącaj się,
chłopcze, to może cię nie rozjadę. - Przyjedź dziś wieczorem do
Garażu Darnella. - Miałem zachrypnięty głos i gardło tak suche,
jakbym przed chwilą połknął wiadro piachu. - Zabawimy się. Ja
przyprowadzę Leigh, ty przyprowadź Christine. - Sam wybiorę czas
i miejsce - odparł LeBay, po czym uśmiechnął się ustami Arniego,
odsłaniając jego zęby - mocne, zdrowe i młode. - Nie będziesz
wiedział gdzie ani kiedy. Ale dowiesz się... kiedy nadejdzie
czas. - Przemyśl to sobie - powiedziałem jakby nigdy nic. - Albo
zjawisz się wieczorem u Darnella, albo jutro oboje zaczniemy
mówić. Roześmiał się pogardliwie.
- I co wam to da? Skierowanie do domu wariatów?
- Oczywiście, początkowo nikt nie będzie nas traktował poważnie -
 przyznałem. - Nie mam co do tego żadnych złudzeń. Ale nie
opowiadaj bzdur, że każdego, kto zaczyna mówić o duchach i
demonach, pakują od razu do szpitala dla psychicznie chorych.
Może tak było w twoich czasach, przed latającymi talerzami,
"Egzorcystą" i nawiedzonym domem w Amityville. Teraz jest mnóstwo
ludzi, którzy wierzą w takie rzeczy. Nadal się uśmiechał, lecz
jego zmrużone oczy mierzyły mnie podejrzliwym spojrzeniem.
Wydawało mi się, że dostrzegam w nich coś jeszcze: pierwsze
przebłyski strachu. - I chyba nie zdajesz sobie sprawy, ilu jest
ludzi, którzy przeczuwają, że coś tu nie gra. Uśmiech zniknął.
Na pewno o tym wiedział i niepokoiło go to. Jednak widocznie
zabijanie wchodzi w nawyk i po pewnym czasie nie jesteś w stanie
zatrzymać się i rozważyć wszystkich "za" i "przeciw". - Całe to
ohydne, nienormalne życie, jakie się w tobie jeszcze kołacze,
ogniskuje się w twoim samochodzie - powiedziałem. - Wiedziałeś
o tym i od samego początku zaplanowałeś sobie, że wykorzystasz
Arniego... tyle tylko, że słowo "planować" zupełnie tutaj nie
pasuje, bo ty przecież nigdy w życiu niczego nie planowałeś,
zgadza się? Po prostu postępowałeś tak, jak podszeptywał
instynkt. Parsknął pogardliwie i odwrócił się, by odejść.
- Naprawdę dobrze się nad tym zastanów! - zawołałem. - Ojciec
Arniego wie, że coś jest nie w porządku. Mój też. Na pewno
znajdzie się jakiś policjant, który zechce wysłuchać
czegokolwiek, co mogłoby wyjaśnić zagadkę śmierci Junkinsa. A
wszystkie ślady prowadzą do Christine. Wcześniej czy później ktoś
wepchnie ją do zgniatarki na złomowisku za Garażem Darnella, tak
na wszelki wypadek. Zatrzymał się i odwrócił do mnie,
przypatrując mi się oczami płonącymi nienawiścią i strachem. -
Kiedy zaczniemy mówić, większość ludzi będzie się z nas
natrząsać, nie mam co do tego żadnych wątpliwości. Ale ja wtedy
pokażę im dwa kawałki gipsu z podpisami Arniego - tyle tylko, że
jeden z nich wcale nie jest jego podpisem, lecz twoim. Pokażę je
policjantom i tak długo będę im wiercił dziurę w brzuchu, aż
zrobią ekspertyzę, która to potwierdzi. Ludzie zaczną się
baczniej przyglądać Arniemu, a to oznacza, że będą też baczniej
obserwować Christine. Dociera do ciebie, co mówię? - Synu, jeżeli
myślisz, że mnie przestraszysz, to cholernie się mylisz. Jednak
jego oczy mówiły co innego. Bał się, i to bardzo.
- W końcu mi uwierzą - ciągnąłem. - Ludzie są racjonalni tylko
pozornie. Zawsze rzucą kilka ziaren soli przez ramię, jeśli
przewrócą solniczkę, nie przechodzą pod drabinami, wierzą w życie
po śmierci. Prędzej czy później - raczej prędzej, jeżeli Leigh
i ja naprawdę się postaramy - ktoś przerobi tego twojego grata
na puszkę sardynek. A ja jestem gotów iść o zakład, że kiedy on
zniknie, ty znikniesz wraz z nim. - Obyś się nie przeliczył! -
prychnął.
- Dziś wieczorem będziemy u Darnella. Jeżeli naprawdę jesteś taki
dobry, uda ci się nas pozbyć. Co prawda na dłuższą metę nic ci
to nie da, ale pozwoli zaczerpnąć trochę oddechu... i uciec z
miasta. Ja jednak uważam, że nie jesteś wystarczająco dobry,
śmieciu. To my się ciebie pozbędziemy, nie ty nas. Odwróciłem
się, pokuśtykałem do swojego dustera i wgramoliłem się za
kierownicę. Robiłem to bardzo nieporadnie, starając się sprawiać
wrażenie kogoś znacznie bardziej niedołężnego, niż byłem w
rzeczywistości. Kiedy wspomniałem o podpisach, wyraźnie
wytrąciłem go z równowagi; musiałem wycofać się jak najprędzej,
żeby nie wypuścić z ręki wszystkich atutów. Pozostała mi jednak
do zrobienia jeszcze jedna rzecz. Coś, co z całą pewnością
powinno doprowadzić LeBaya do szału. Wciągnąłem oburącz do środka
lewą nogę, zatrzasnąłem drzwi, opuściłem szybę i wychyliłem się
na zewnątrz. Następnie spojrzałem mu prosto w oczy i uśmiechnąłem
się szeroko. - Jest wspaniała w łóżku - powiedziałem. - Wielka
szkoda, że nigdy się o tym nie przekonasz. Rzucił się na mnie z
wściekłym rykiem, ale ja szybko podkręciłem szybę i zablokowałem
drzwi od środka. Potem, nie zwracając uwagi na jego pięści
uderzające bezsilnie w szkło, bez pośpiechu uruchomiłem silnik.
Miał koszmarną twarz, w niczym nie przypominającą Arniego.
Absolutnie w niczym. Mój przyjaciel umarł. Poczułem przejmujący
ból, znacznie bardziej dokuczliwy od łez albo strachu, ale udało
mi się utrzymać na twarzy paskudny, obraźliwy uśmieszek.
Pokazałem mu przez szybę wyprostowany środkowy palec. - Pieprzę
cię, LeBay - powiedziałem i ruszyłem z miejsca, pozostawiając go
na parkingu ogarniętego tą samą prymitywną, obsesyjną
wściekłością, o której opowiadał jego brat. Liczyłem na to, że
właśnie ona zmusi go, by stawił się na miejsce spotkania. Wkrótce
miałem się przekonać, czy nie omyliłem się w swoich
oczekiwaniach.


50. PETUNIA

Coś ciepłego pociekło mi do oczu,
Lecz tego wieczoru znalazłem moją ukochaną.
Objąłem ją mocno i pocałowałem ostatni raz...

J. Frank Wilson i Cavaliers

Opóźniona reakcja nadeszła dopiero wtedy, kiedy minąłem co
najmniej cztery przecznice. Musiałem zjechać do krawężnika i
zatrzymać wóz. Wstrząsały mną okropne dreszcze, mimo że
ogrzewanie było nastawione na pełną moc. Łapałem powietrze
płytkimi, gwałtownymi łykami i rozcierałem ramiona, by się
rozgrzać, ale wyglądało na to, że już nigdy, ale to nigdy nie
będzie mi ciepło. Ta twarz, ta przerażająca twarz nie mająca w
sobie nic z Arniego. "On zawsze jest" - powiedział Arnie. Z
wyjątkiem... Co to był za wyjątek? Oczywiście te chwile, kiedy
Christine wyruszała samotnie na łowy. LeBay nie mógł przebywać
jednocześnie w dwóch miejscach. Przekraczało to nawet jego
możliwości. Wreszcie uspokoiłem się na tyle, że znowu mogłem
prowadzić samochód. Nie zdawałem sobie sprawy z tego, że płaczę,
aż do chwili, kiedy zerknąłem we wsteczne lusterko i zobaczyłem
wilgotne ślady pod swoimi oczami.

U Johnny'ego Pombertona zjawiłem się za kwadrans dziesiąta.
Okazał się wysokim, barczystym mężczyzną w zielonych gumowcach
na grubej podeszwie i myśliwskiej kurtce w czerwono-czarną kratę.
Zsunął na tył łysiejącej czaszki starą, utytłaną w smarach czapkę
i spojrzał na szare niebo. - W radiu mówią, że będzie jeszcze
padać. Szczerze mówiąc, wątpiłem, czy przyjedziesz, chłopcze, ale
na wszelki wypadek wyprowadziłem ją na dwór. I co o niej myślisz?
Ponownie wysiadłem z samochodu i podparłem się kulami. Sól, którą
był posypany podjazd, zaskrzypiała pod gumowymi końcówkami. Przed
przygotowanym na zimę stosem drewna stał jeden z najdziwniejszych
pojazdów, jakie widziałem w życiu. Wiatr niósł od jego strony
niezbyt intensywny, ale i niespecjalnie przyjemny zapach. Dawno
temu, na samym początku swojej kariery, stanowił produkt koncernu
General Motors, o czym świadczyła plakietka na gigantycznym
pysku. Teraz było w nim wszystkiego po trochu. Tylko jedno nie
ulegało najmniejszej wątpliwości: był wielki. Nawet bardzo wysoki
mężczyzna z trudem sięgnąłby głową do szczytu chromowanej atrapy,
nad którą górowała kabina kierowcy, przypominająca ogromny
kwadratowy hełm. Za kabiną, podparty z każdej strony poczwórnymi
kołami, ciągnął się długi tułów, niemal identyczny jak u cystern
przeznaczonych do przewożenia paliwa. Tyle tylko, że nigdy nie
widziałem cysterny pomalowanej na jaskrawopomarańczowy kolor.
Słowo PETUNIA wypisano na boku ozdobnymi literami niemal
półmetrowej wysokości. - Szczerze mówiąc, nie wiem - odparłem. -
 Co to właściwie jest? Pomberton wetknął sobie do ust camela i
zapalił go zapałką, którą potarł o zrogowaciałą narośl na
paznokciu kciuka. - Wysysaczka gówna - powiedział.
- Co takiego?
Uśmiechnął się.
- Dwadzieścia tysięcy galonów pojemności. Prawdziwe cudo, ta
Petunia. - Nie rozumiem.
Jednak w rzeczywistości zaczynałem rozumieć. Była w tym jakaś
absurdalna, ponura ironia, którą Arnie - stary Arnie - na pewno
by docenił. Zapytałem Pombertona przez telefon, czy ma do
wypożyczenia jakąś dużą ciężarówkę. Okazało się, że wszystkie
cztery śmieciarki są zajęte, dwie w Libertyville, a dwie w
Filadelfii. Miał także wywrotkę, która jednak poważnie zaniemogła
tuż po świętach. Odkąd zamknięto Garaż Darnella, Johnny z trudem
radził sobie z naprawą sprzętu. Petunia była w gruncie rzeczy
drogowym tankowcem przeznaczonym do wypompowywania i przewożenia
nieczystości. - Ile ona waży? - zapytałem Pombertona.
Wyrzucił niedopałek papierosa.
- Pusta czy wyładowana gównem?
Przełknąłem głośno ślinę.
- A jaka jest teraz?
Odchylił głowę do tyłu i ryknął donośnym śmiechem.
- Myślisz, że wypożyczałbym załadowanego grata? Coś ty, jest
pusta jak nowa trumna i cała wyszorowana. Ale i tak trochę
pachnie, no nie? Pociągnąłem nosem. Pachniała, nie można
powiedzieć.
- Mogło być dużo gorzej - zauważyłem. - Przynajmniej tak mi się
wydaje. - Jasne - zgodził się Johnny. - Oryginalne papiery dawno
gdzieś się zapodziały, ale teraz ma w dokumentach dziewięć ton
cmp. - Co to znaczy?
- Całkowita masa pojazdu - wyjaśnił. - Jeśli złapią cię na
autostradzie i będziesz ważył więcej niż dziewięć ton, możesz
mieć kłopoty. Na pusto chyba się w tym mieści, choć nie dałbym
głowy. Ma pięć biegów i dwustopniowy dyferencjał, czyli w sumie
dziesięć biegów do przodu... o ile potrafisz posługiwać się
sprzęgłem, ma się rozumieć. - Obrzucił powątpiewającym
spojrzeniem moje kule i zapalił kolejnego papierosa. - Dasz sobie
z tym radę? - Oczywiście - odparłem bez drgnięcia powieki. - Ta
noga wcale nie jest sztywna. Problem polegał tylko na tym, czy
pozostanie taka przez wystarczająco długi czas. - Cóż, to twoja
sprawa i nie zamierzam wtykać w nią nosa. - Nagle wyraźnie się
ożywił. - Wiesz co? Jeśli zapłacisz gotówką, dam ci dziesięć
procent zniżki. Lubię transakcje gotówkowe, bo nigdy nie zgłaszam
ich do mojego ulubionego urzędu. Wyjąłem portfel i znalazłem w
nim trzy dwudziestki i trzy dziesiątki. - Więc ile by to było za
jeden dzień?
- Co powiesz na dziewięćdziesiąt papierów?
Dałem mu je bez dyskusji.  Byłem gotów zapłacić nawet sto
dwadzieścia. - A co zrobisz ze swoim wozem?
Nie pomyślałem o tym.
- Mógłbym go tu zostawić? Tylko na jeden dzień.
- Jasne, możesz go u mnie trzymać nawet cały tydzień. Postaw go
gdzieś z tyłu i zostaw kluczyki, gdybym musiał go ruszyć.
Pojechałem na zaplecze domu, gdzie spod głębokiego śniegu
wystawało mnóstwo mniej lub bardziej skorodowanych elementów
ciężarówek, przypominających kości dinozaurów wyłaniające się
spod warstwy piasku. Powrotna droga na piechotę zajęła mi prawie
dziesięć minut. Poszłoby mi znacznie szybciej, gdybym zdecydował
się nieco obciążyć lewą nogę; ja jednak nie uczyniłem tego,
oszczędzając ją z myślą o sprzęgle Petunii. Zbliżając się do
ciężarówki czułem, jak strach zbija mi się w żołądku w czarny
obłok. Nie miałem wątpliwości, że z jej pomocą uda mi się
powstrzymać Christine, oczywiście pod warunkiem, że ta zjawi się
wieczorem w Garażu Darnella, a ja zdołam uruchomić i poprowadzić
tę górę żelastwa. Nigdy w życiu nie siedziałem za kierownicą
czegoś tak ogromnego, choć rok wcześniej podczas wakacji
jeździłem trochę buldożerem, a Brad Jeffries pozwolił mi kilka
razy pokierować koparką. Pomberton, w kraciastej kurtce i z
rękami wbitymi głęboko w kieszenie roboczych spodni, obserwował
mnie swoimi przenikliwymi oczami. Podszedłem do szoferki od
strony kierowcy, złapałem za klamkę i pośliznąłem się na ubitym
śniegu. Natychmiast zrobił krok w moją stronę. - Dam sobie radę -
 powiedziałem.
- Jasne.
Podparłem się mocniej kulą, wydychając powietrze małymi
obłoczkami, i szarpnąłem za klamkę. Następnie, trzymając się lewą
ręką za uchwyt umocowany na wewnętrznej stronie drzwi i
balansując jak bocian na prawej nodze, wrzuciłem obie kule do
kabiny, sam zaś wciągnąłem się w ślad za nimi. Kluczyki tkwiły
w stacyjce, układ biegów był wyrysowany na plakietce obok
dźwigni. Zatrzasnąłem drzwi, wcisnąłem lewą nogą sprzęgło - nawet
specjalnie nie zabolała - i uruchomiłem silnik. Ożył z rykiem,
jaki zwykle towarzyszy wyścigom na Philly Plains. Pomberton
podszedł bliżej.
- Trochę głośna, co?! - krzyknął.
- Odrobinę! - odwrzasnąłem.
- Szczerze mówiąc, wątpię - ciągnął nie ściszając głosu - czy
masz prawo jazdy kategorii I. Prawo jazdy kategorii I uprawnia
do kierowania ciężarówkami. Oprócz zwykłego, na samochody
osobowe, miałem też (ku przerażeniu matki) prawo jazdy kategorii
A, na motocykle, ale nie I. Spojrzałem na niego z góry i
wyszczerzyłem zęby w uśmiechu. - Nie sprawdziłeś tego, ponieważ
wywarłem na tobie korzystne wrażenie. Odpowiedział identycznym
uśmiechem.
- Jasne.
Nacisnąłem delikatnie pedał gazu. Tłumik Petunii zrewanżował się
dwiema detonacjami przypominającymi eksplozje moździerzowych
granatów. - Mógłbym wiedzieć, do czego jej potrzebujesz? Ma się
rozumieć, to nie mój interes, ale... - Oczywiście. Do tego, do
czego została stworzona - odparłem. - To znaczy?
- Żeby pozbyć się sterty gówna.

Jechałem przez miasto z duszą na ramieniu; mimo że zupełnie
pusta, Petunia ważyła jednak swoje. Siedziałem tak wysoko, że
widziałem dachy mijających mnie samochodów. Przejeżdżając przez
centrum czułem się jak młody wieloryb w stawie ze złotymi
rybkami. Wrażenia tego bynajmniej nie pomniejszał fakt, że
szambiarka Pombertona została pomalowana na jaskrawopomarańczowy
kolor. Wielu przechodniów oglądało się za mną z rozbawionymi
minami. Zaczęła mnie trochę boleć lewa noga, ale na razie nie
myślałem o tym, zajęty ciągłym zmienianiem biegów i manewrowaniem
pomarańczowym kolosem. Ku memu zaskoczeniu odczuwałem też ból w
barkach i klatce piersiowej; Petunia nie miała hydraulicznego
wspomagania układu kierowniczego, w związku z czym w prowadzenie
jej musiałem wkładać sporo wysiłku. Skręciłem z Main Street w
Walnut Street, a następnie na parking za sklepem wielobranżowym.
Wyłączyłem silnik, wygramoliłem się z szoferki, zatrzasnąłem za
sobą drzwi (mój nos zdążył się już przyzwyczaić do otaczającego
ciężarówkę delikatnego smrodku), oparłem się na kulach i wszedłem
do środka tylnym wejściem. Skierowałem się prosto do punktu
ekspresowego dorabiania kluczy, gdzie za dolara osiemdziesiąt
uzyskałem kopie trzech kluczy do Garażu Darnella otrzymanych od
Jimmy'ego. Wsadziłem nowe klucze do lewej kieszeni, stare do
prawej i wyszedłem przez główne drzwi na Main Street. Skierowałem
się prosto do baru szybkiej obsługi, gdyż wiedziałem, że jest tam
automat telefoniczny. Ciemnoszare chmury zdawały się wisieć tuż
nad moją głową. Pomberton miał rację; zanosiło się na nowe opady
śniegu. Zamówiłem kawę, coś do przekąszenia, po czym kupiłem
żeton do telefonu. Wszedłem do budki, niezgrabnie zamknąłem za
sobą drzwi i wykręciłem numer Leigh. Podniosła słuchawkę po
pierwszym dzwonku. - Dennis! Gdzie jesteś?
- W barze przy Main Street. Jesteś sama w domu?
- Tak. Tata pojechał do pracy, a mama na zakupy. Dennis, ja...
ja o mało jej wszystkiego nie powiedziałam! Wyobraziłam sobie,
jak wychodzi z supermarketu, idzie przez parking, i... i to
wszystko, co mówiłeś o Arniem, o tym, że musi najpierw wyjechać
z miasta, przestało mieć jakiekolwiek znaczenie. Miało sens, ale
nie miało znaczenia. Wiesz, co chcę przez to powiedzieć? - Tak -
 odparłem, myśląc o tym, jak wczoraj wieczorem podwiozłem Elaine
do sklepu, choć noga bolała mnie wtedy jak diabli. - Doskonale
wiem, co chcesz przez to powiedzieć. - Dennis, to nie może tak
dłużej trwać, bo w końcu oszaleję. Czy nadal masz zamiar
wypróbować swój pomysł? - Tak. Zostaw mamie krótki list. Napisz,
że musiałaś wyjść z domu na kilka godzin, nic więcej. Kiedy nie
wrócisz na kolację, twoi rodzice na pewno zadzwonią do moich. Kto
wie, może wspólnie dojdą do wniosku, że uciekliśmy do innego
stanu, żeby potajemnie wziąć ślub. - To nawet niezły pomysł -
zauważyła i roześmiała się tak, że aż przeszły mnie ciarki. - W
takim razie, do zobaczenia. - Zaczekaj, jeszcze jedno. Masz w
domu jakiś środek przeciwbólowy? Na przykład darvon, albo coś w
tym rodzaju? - Chyba zostało jeszcze trochę darvonu od czasu,
kiedy tacie wyskoczył dysk. Masz kłopoty z nogą, Dennis? - Trochę
mnie boli.
- Trochę czy bardzo?
- To naprawdę nic wielkiego.
- Nie bujasz?
- Nie bujam. Obiecuję, że jutro dam jej odpocząć, w porządku? -
W porządku.
- Więc przyjeżdżaj tu najszybciej, jak możesz.

Weszła do baru, kiedy zamawiałem drugą filiżankę kawy. Miała na
sobie obszytą futerkiem kurtkę, sprane dżinsy i grube, ocieplane
buty. Wyglądała jednocześnie pociągająco i bardzo rzeczowo. Wiele
głów odwróciło się w jej stronę. - Świetnie wyglądasz -
powiedziałem i pocałowałem ją w czoło. Podała mi fiolkę
wypełnioną szaropomarańczowymi kapsułkami. - Ty natomiast nie
bardzo, Dennis. Masz.
Kelnerka, mniej więcej pięćdziesięcioletnia kobieta o
stalowoszarych włosach, przyniosła mi kawę. Filiżanka
przypominała wyspę na jeziorze ciemnobrązowej cieczy rozlanej na
spodeczku. - Czemu nie jesteście w szkole, dzieciaki? - zapytała.
- Wyrzucili nas - odparłem ponuro. Wybałuszyła na mnie oczy. -
Ja też poproszę kawę - powiedziała Leigh ściągając rękawiczki.
Kiedy kelnerka odwróciła się wyniośle i wróciła za ladę,
nachyliła się do mnie i powiedziała: - Byłoby zabawnie, gdyby
akurat dziś zgarnął nas któryś z nauczycieli, co? - Raczej
żałośnie - poprawiłem ją, myśląc, że mimo wywołanych zimnem
rumieńców Leigh wcale nie wygląda tak ładnie, jak zwykle.
Podejrzewałem, że żadne z nas nie miało najmniejszych szans na
kwitnący wygląd aż do zakończenia tej sprawy. Miała podkrążone
i opuchnięte oczy, jak po źle przespanej nocy. - W takim razie,
co robimy?
- Kończymy zabawę - odparłem. - Proszę zaczekać, madame, aż ujrzy
pani swój rydwan.

- Dobry Boże! - wykrzyknęła Leigh na widok ogromnej, przeraźliwie
pomarańczowej cysterny. Petunia stała spokojnie na parkingu za
sklepem wielobranżowym w towarzystwie furgonetki sprawiającej
wrażenie śmiesznie małej i wręcz karzełkowatego volkswagena. -
Co to jest? - Wysysaczka gówna - odparłem z kamienną twarzą.
Spojrzała na mnie z niedowierzaniem... po czym wybuchnęła
niemożliwym do opanowania, histerycznym śmiechem. Nie miałem nic
przeciwko temu. Kiedy opowiedziałem jej o moim porannym spotkaniu
z Arniem, bruzdy na jej twarzy pogłębiły się jeszcze bardziej,
a zaciśnięte w wąską kreskę usta zbielały jak śnieg. - Wiem, że
wygląda dość zabawnie... - zacząłem.
- Zabawnie? - wykrztusiła, wciąż chichocząc. - Delikatnie to
ująłeś! - ...ale jeśli coś w ogóle może nam jeszcze pomóc, to
tylko ona. - Tak, chyba masz rację. Poza tym... chyba jest w tym
jakiś sens, prawda? Skinąłem głową.
- Też mi to przyszło na myśl.
- W takim razie, wsiadajmy - zaproponowała Leigh. - Zimno mi.
Marszcząc nos wspięła się do szoferki.
- Ojej...
Uśmiechnąłem się.
- Przyzwyczaisz się do tego zapachu.
Podałem jej kule i wgramoliłem się z wysiłkiem za kierownicę. Ból
w nodze zelżał, zmieniając się z ostrych ukłuć w jednostajne,
tępe świdrowanie. W barze połknąłem dwie kapsułki darvonu. -
Dennis, czy twoja noga wytrzyma?
- Musi - odparłem i zatrzasnąłem drzwi.


51. CHRISTINE

I rzekłem do kumpla,
bo ja ciągle gadam,
John, co jest,

tak rzekłem, choć
na imię miał całkiem inaczej,
ciemno dokoła, co
teraz zrobimy,
może kupimy większy wóz,
a on na to -

jedź, na Boga,
uważaj, dokąd
jedziesz.

Robert Creeley

Ruszyliśmy z parkingu mniej więcej wpół do dwunastej, kiedy w
powietrzu wirowały już pierwsze płatki śniegu. Pojechałem przez
miasto do domu Sykesów, dzięki darvonowi zmieniając biegi
znacznie łatwiej niż przedtem. Dom był ciemny i zamknięty na
cztery spusty; widocznie pani Sykes poszła do pracy, Jimmy zaś
odebrać zasiłek dla bezrobotnych, albo coś w tym rodzaju. Leigh
znalazła w torebce zmiętą kopertę ze swoim adresem, skreśliła go,
napisała ślicznym, pochyłym charakterem pisma Jimmy Sykes, a
następnie włożyła do środka klucze, złożyła kopertę na pół i
wrzuciła ją do skrzynki na listy. Ja w tym czasie trzymałem
Petunię na wolnych obrotach, pozwalając wypocząć nodze. - Co
teraz? - zapytała Leigh, wróciwszy do szoferki.
- Jeszcze jeden telefon.
W pobliżu skrzyżowania John Kennedy Drive i Crescent Avenue
znalazłem budkę telefoniczną. Zszedłem ostrożnie na ziemię,
trzymając się drzwi dopóty, dopóki Leigh nie podała mi kul, po
czym brnąc w coraz głębszym śniegu ruszyłem do telefonu. Petunia
widziana przez brudną szybę i zasłonę z płatków śniegu
przypominała dziwacznego pomarańczowego dinozaura. Wykręciłem
numer centrali Uniwersytetu Horlicks i poprosiłem, żeby połączono
mnie z gabinetem Michaela Cunninghama. Arnie powiedział mi
kiedyś, że jego ojciec nigdy nie wychodzi na lunch, tylko je go
przy swoim biurku. Teraz, kiedy zaledwie po drugim dzwonku
podniósł słuchawkę, pobłogosławiłem go w duchu za ten zwyczaj. -
 Dennis! Próbowałem złapać cię w domu, ale twoja mama
powiedziała, że... - Dokąd wyjeżdża?
W żołądku czułem lodowate zimno. Chyba dopiero wtedy, dokładnie
w tej chwili, zdałem sobie sprawę, że wszystko dzieje się
naprawdę i że naprawdę musi dojść do ostatecznej konfrontacji. -
 Skąd wiesz, że wyjeżdża? Musisz mi powiedzieć, bo...
- Nie mam teraz czasu, a poza tym i tak nie potrafiłbym ci tego
wyjaśnić. Dokąd wyjeżdża? - Zaraz po szkole jadą z Reginą na
Uniwersytet Stanowy - powiedział powoli Michael. - Arnie
zadzwonił do niej rano i zapytał, czy będzie mogła z nim
pojechać. Powiedział, że poczuł, jakby nagle spadła mu zasłona
z oczu. W drodze do szkoły doszedł do wniosku, że jeśli nie
zacznie poważniej interesować się swoimi studiami, to może w
ogóle stracić na nie szansę. Pomyślał, że najlepiej byłoby mu na
Uniwersytecie Stanowym, więc byłby bardzo wdzięczny, gdyby
zechciała pojechać tam z nim i porozmawiać z dziekanem wydziału
humanistycznego. W budce panowało przenikliwe zimno. Powoli
traciłem czucie w palcach. Leigh siedziała w szoferce Petunii,
spoglądając z niepokojem w moją stronę. Jak wspaniale wszystko
zaplanowałeś, Arnie - pomyślałem. Jak wytrawny szachista.
Manipulował swoją matką jak marionetką, każąc jej tańczyć tak,
jak mu się podobało. Było mi jej trochę żal, nie tak bardzo
jednak, jakbym się mógł spodziewać. Do tej pory to ona
manipulowała wszystkimi, którzy znaleźli się w jej życiu,
ustawiając ich na scenie jak bezwolne kukiełki. Teraz, kiedy była
niemal sparaliżowana obawą i wstydem, LeBay rzucił jej na
przynętę jedyną rzecz, jaka na pewno zmusiłaby ją do działania:
szansę na powrót do normalności. - I uwierzyłeś w to wszystko? -
 zapytałem Michaela.
- Oczywiście, że nie! - wybuchnął. - Ona też by nie uwierzyła,
gdyby potrafiła rozsądnie myśleć! Przy tych limitach przyjęć,
jakie są obecnie, przyjęliby go nawet w lipcu, oczywiście jeżeli
miałby pieniądze i wystarczająco dobre oceny, a ma i jedno, i
drugie. To, co mówił, miało sens w latach pięćdziesiątych, ale
nie teraz! - Kiedy wyjeżdżają?
- Umówiła się z nim przy szkole po szóstej lekcji. Ma go zwolnić
z reszty zajęć. Oznaczało to, że opuszczą Libertyville najdalej
za półtorej godziny. Zadałem jeszcze jedno pytanie, choć
właściwie znałem na nie odpowiedź: - Chyba nie biorą Christine,
prawda?
- Nie. Jadą naszym kombi. Dennis, ona była wręcz pijana z
radości. Pijana, rozumiesz? Ten pomysł, żeby zabrać ją ze sobą
na rozmowę z dziekanem... Trafił w dziesiątkę. Nic nie zdołałoby
jej powstrzymać. Dennis, co tu się właściwie dzieje? Proszę,
powiedz mi! - Jutro - odparłem. - Obiecuję, że jutro wszystko ci
wyjaśnię. Słowo honoru. Tymczasem musisz coś dla mnie zrobić. To
sprawa życia lub śmierci dla mojej rodziny i dla rodziny Leigh
Cabot. Musisz... - Boże! - wykrztusił tonem człowieka, który
właśnie doznał objawienia. - Nigdy nie było go w mieście... z
wyjątkiem tej nocy, kiedy zginął Welch, ale Regina widziała go
śpiącego w jego łóżku, a na pewno wtedy nie kłamała... Dennis,
kto prowadził ten samochód? Kto używał Christine do zabijania
ludzi? Niewiele brakowało, żebym mu wtedy powiedział, ale w budce
robiło się coraz zimniej, znowu zaczęła mnie boleć noga, a na
pewno nie skończyłoby się na jednym zdaniu wyjaśnienia, bo
natychmiast posypałyby się dziesiątki pytań. Zresztą
najprawdopodobniej i tak by mi nie uwierzył. - Posłuchaj mnie,
Michael - powiedziałem najspokojniej, jak tylko potrafiłem. Przez
chwilę czułem się jak pan Rogers z telewizji. Uwaga, chłopcy i
dziewczęta, oto zbliża się wielki samochód z lat pięćdziesiątych,
żeby was wszystkich zjeść. Czy wiecie, jak się nazywa? Jeśli tak,
to powiedzcie głośno jego imię: Christine! - Musisz zadzwonić do
mojego ojca i ojca Leigh. Niech obie rodziny zbiorą się w jej
domu. - Według tego, co widziałem, był wykonany z solidnej cegły.
- Myślę, że ty też powinieneś być z nimi. Zostańcie tam tak
długo, dopóki po was nie przyjedziemy albo zadzwonimy.
Najważniejsze jest jedno: nikomu nie wolno wychylić z domu nosa
po... - Obliczyłem szybko w pamięci: ile czasu musiało upłynąć,
żeby alibi Arniego stało się nie do podważenia? Powiedzmy, dwie
godziny. - Po czwartej po południu. Nikt z was nie może być wtedy
na ulicy. Na żadnej ulicy. Pod żadnym pozorem, rozumiesz? -
Dennis, przecież nie mogę...
- Musisz - przerwałem mu. - Na pewno uda ci się przekonać mojego
staruszka, a we dwóch powinniście dać sobie radę z państwem
Cabot. Ty sam też trzymaj się z dala od Christine. - Pojechał nią
do szkoły. Doszedł do wniosku, że teraz już nic jej nie grozi.
Po jego głosie zorientowałem się bez trudu, iż wie o tym, że to
także było kłamstwo. Po wydarzeniach minionej jesieni Arnie
prędzej wszedłby do klasy zupełnie nago, niż zostawił Christine
na ogólnie dostępnym parkingu. - Ale nawet gdybyś wyjrzał
przypadkiem przez okno i zobaczył ją na podjeździe, nie zbliżaj
się do niej. Rozumiesz? - Tak, ale...
- Najpierw zadzwoń do mojego ojca. Obiecaj, że to zrobisz. -
Dobrze, obiecuję, ale...
- Dziękuję, Michael.
Odwiesiłem słuchawkę. Ręce i stopy miałem zupełnie sztywne z
zimna, ale moje czoło pokryło się kropelkami potu. Pchnąłem kulą
drzwi budki i ostrożnie wróciłem do Petunii. - Co powiedział? -
zapytała Leigh. - Obiecał?
- Tak - odparłem. - Obiecał, a mój ojciec zatroszczy się o to,
żeby wszyscy zrobili to, co im kazałem. Jestem tego pewien. Jeśli
Christine wyruszy dziś na polowanie, będzie musiała zdecydować
się na nas. - To dobrze.
Wrzuciłem bieg, nacisnąłem na gaz i puściłem sprzęgło. Scena była
przygotowana do przedstawienia, teraz więc pozostało tylko czekać
na rozwój wypadków.

O pierwszej po południu, przejechawszy przez niemal całe miasto,
dotarliśmy do Garażu Darnella. Długi budynek z mocno rdzewiejącej
blachy falistej był zupełnie pusty; wielkie opony Petunii
wyżłobiły w głębokim, nie naruszonym śniegu głębokie koleiny. Na
głównych drzwiach wisiały te same tabliczki co w ów dawno miniony
sierpniowy wieczór, kiedy Arnie po raz pierwszy przyprowadził tu
Christine: ZAOSZCZĘDŹ TROCHĘ PIENIĘDZY. TWOJE UMIEJĘTNOŚCI, NASZE
NARZĘDZIA. "Wynajem miejsc parkingowych na tydzień, miesiąc lub
rok", "Proszę zatrąbić". W ciemnym oknie biura pojawił się nowy
napis, jedyny, jaki miał w tej chwili autentyczne znaczenie:
"Nieczynne do odwołania". W kącie opustoszałego parkingu drzemał
pod śnieżną czapą samotny mustang z końca lat sześćdziesiątych. -
 Okropnie tutaj - powiedziała cicho Leigh.
- Aha - mruknąłem i dałem jej dorobione przed południem klucze. -
 Jeden z nich powinien pasować. Wzięła je ode mnie, wysiadła z
kabiny i podeszła do głównych drzwi. Kiedy zajmowała się zamkiem,
spoglądałem bez przerwy to w jedno, to drugie wsteczne lusterko,
ale nie zobaczyłem nic, co świadczyłoby o tym, że zwróciliśmy na
siebie czyjąś uwagę. Przypuszczam, że kiedy ludzie widzą taki
wielki, rzucający się w oczy pojazd, łatwo dochodzą do wniosku,
że na pewno nie bierze on udziału w żadnym nielegalnym
przedsięwzięciu. Leigh szarpnęła mocno za uchwyt zainstalowany
przy drzwiach, ponowiła próbę, a następnie odwróciła się twarzą
do mnie. - Przekręciłam klucz, ale drzwi nie chcą się podnieść -
 powiedziała. - Myślę, że mogły przymarznąć do ziemi. Świetnie,
pomyślałem. Cudownie. Trudności piętrzyły się jedna za drugą. -
Przykro mi, Dennis - dodała, widząc wyraz mojej twarzy. - W
porządku.
Otworzyłem drzwi i po raz kolejny zademonstrowałem swój komiczny
sposób wychodzenia z szoferki. - Uważaj - powiedziała troskliwie,
obejmując mnie ramieniem i pomagając brnąć przez głęboki śnieg. -
 Pamiętaj o nodze. - Dobrze, mamusiu - odparłem z uśmiechem.
Zatrzymałem się przy drzwiach w taki sposób, żeby stanąć mocniej
na prawej nodze, odciążając lewą. Sięgnąłem prawą ręką do
uchwytu, trzymając w lewej obie kule, tak że musiałem wyglądać
jak cyrkowy człowiek-guma. Szarpnąłem. Drzwi poruszyły się
odrobinę, ale to było stanowczo za mało. Leigh miała rację: cała
dolna krawędź przymarzła do podłoża. Wyraźnie słyszałem
charakterystyczny chrzęst. - Pomóż mi - poprosiłem.
Leigh położyła obie dłonie na mojej i pociągnęliśmy razem.
Chrzęst przybrał nieco na sile, ale lód nie chciał ustąpić. - Już
prawie nam się udało - powiedziałem. W prawej nodze czułem
nieprzyjemne mrowienie, po policzkach ściekały mi strumyczki
potu. - Będę liczył. Jak powiem "trzy", ciągniemy z całej siły,
dobrze? - W porządku.
- Uwaga: raz... dwa... trzy!
Drzwi otworzyły się tak łatwo, jakby wcale nie były
przymarznięte. Tak gwałtownie powędrowały w górę na prowadnicach,
że aż zatoczyłem się do tyłu, wypuszczając kule z ręki.
Pośliznąłem się i wylądowałem na podwiniętej lewej nodze. Gruba
poducha śniegu złagodziła nieco upadek, ale i tak poczułem
przeszywający cios bólu, który wbił się w moje udo niczym długie
ostrze sztyletu, sięgając do biodra, kręgosłupa, a nawet do
skroni. Zacisnąłem mocno zęby, zatrzymując w gardle rozpaczliwy
krzyk. W następnej chwili Leigh znalazła się tuż przy mnie,
klęcząc w śniegu i wyciągając do mnie ramiona. - Nic ci się nie
stało?
- Pomóż mi wstać.
Nie było to wcale takie łatwe. Kiedy wreszcie stanąłem na nogach,
podpierając się ostrożnie kulami, oboje dyszeliśmy jak zziajane
konie. Teraz kule okazały się wręcz nieodzowne, gdyż lewa noga
zamieniła się cała w ognisko rwącego bólu. - Nie ma mowy, żebyś
w takim stanie naciskał sprzęgło w... - Oczywiście, że będę je
naciskał. Pomóż mi wrócić do szoferki. - Jesteś blady jak ściana.
Chyba powinnam zawieźć cię do lekarza. - Nie. Pomóż mi usiąść za
kierownicą.
- Dennis...
- Leigh, przestań!
Brnęliśmy powoli w stronę Petunii, pozostawiając za sobą wyraźne,
nierówne ślady. Znalazłszy się przy kabinie wyciągnąłem w górę
ręce, złapałem za kierownicę i spróbowałem się podciągnąć, ale
z pewnością nie udałoby mi się, gdyby Leigh nie popchnęła mnie
od dołu. Wreszcie, spocony jak mysz i drżący z bólu, znalazłem
się z powrotem na fotelu kierowcy. Koszulę miałem przesiąkniętą
potem i wodą z roztopionego śniegu. Aż do tego styczniowego dnia
1979 roku nie miałem pojęcia, jak bardzo człowiek może się spocić
z bólu. Nacisnąłem ostrożnie sprzęgło i natychmiast poczułem
kolejne ukłucie bólu, tak silne, że odrzuciłem w tył głowę i
zacisnąłem z całej siły zęby. - Dennis, idę do najbliższego
automatu, żeby wezwać lekarza. - Miała bladą, przerażoną twarz. -
 Złamałeś ją po raz drugi, prawda? Wtedy, kiedy upadłeś? - Nie
wiem - odparłem. - Nie możesz tego zrobić, Leigh. Jeśli teraz z
tym nie skończymy, zginą nasi rodzice. Doskonale o tym wiesz.
LeBay nie przestanie zabijać. On rozkoszuje się zemstą. Musimy
doprowadzić to do końca. - Ale przecież ty nie możesz prowadzić!
Wpatrywała się we mnie załzawionymi oczami. Kiedy pchała mnie w
górę do szoferki, gdzie teraz siedziałem jak dostojny, ale
kompletnie bezużyteczny pomnik, kaptur zsunął się jej zupełnie
z głowy. Na jasnych włosach osiadało coraz więcej płatków śniegu.
- Wejdź do środka i poszukaj jakiejś miotły albo długiego kija -
 poleciłem. - Co nam to da? - zapytała szlochając.
- Najpierw to znajdź, a potem zobaczymy.
Odwróciła się i zniknęła w czarnej, rozwartej paszczy drzwi, ja
zaś trzymałem się oburącz za nogę i toczyłem nierówny bój z
ogarniającym mnie przerażeniem. Jeśli rzeczywiście złamałem ją
po raz drugi, to miałem spore szanse na to, że do końca życia
będę chodził w ortopedycznym bucie na wysokiej podeszwie. Jeżeli
jednak nie uda mi się powstrzymać Christine, owo "do końca życia"
będzie oznaczało zaledwie kilka dni, może tygodni. Tak, to
istotnie była niezwykle pocieszająca myśl. Leigh wróciła ze
szczotką do zamiatania podłogi.
- Taka będzie dobra?
- Do tego, żebyśmy wjechali do środka, owszem. Potem poszukamy
czegoś lepszego. Zmiotkę można było odkręcić od kija. Zrobiłem
to, wyrzuciłem niepotrzebną część na zewnątrz, kijem natomiast
nacisnąłem pedał sprzęgła; przez chwilę wszystko było w porządku,
a potem kij ześliznął się, o mało nie uderzając mnie w usta.
Znakomicie, Guilder. Ale musiałem sobie jakoś z tym poradzić. -
Wsiadaj - powiedziałem.
- Dennis, jesteś pewien?
- Zupełnie pewien.
Przez sekundę lub dwie wpatrywała się we mnie bez słowa, po czym
skinęła głową. - W porządku.
Obeszła szoferkę i wsiadła od strony pasażera. Zatrzasnąłem swoje
drzwi, wcisnąłem kijem od szczotki sprzęgło i wrzuciłem pierwszy
bieg. Udało mi się puścić sprzęgło niemal do połowy, tak że
Petunia prawie ruszała już z miejsca, kiedy kij ześlizgnął się
po raz drugi i wielka szambiarka wjechała do Garażu Darnella
serią gwałtownych podskoków.  Kiedy wcisnąłem hamulec, silnik
natychmiast zgasł. Byliśmy prawie w środku. - Muszę mieć coś z
szerszą końcówką - powiedziałem. - Ten kij od szczotki nie bardzo
się nadaje. - Rozejrzę się.
Wysiadła i zaczęła myszkować w okolicy drzwi. Rozejrzałem się
dookoła. Uwaga Leigh, że jest tu okropnie, była jak najbardziej
uzasadniona. Jedynymi samochodami, jakie zostały w garażu, byli
czterej weterani szos z tak ciężkimi ranami, że nikomu nie
chciało się ich stąd zabierać. Pozostałe boksy, z wielkimi
numerami namalowanymi na posadzce białą farbą, były puste.
Spojrzałem w kierunku stanowiska numer dwadzieścia, po czym
szybko odwróciłem wzrok. Wysokie stojaki na opony także były
niemal puste, jeśli nie liczyć kilku łysych kapciów zwalonych
jeden na drugi niczym gigantyczne, zbyt mocno wysmażone pączki.
Jeden z dwóch podnośników znajdował się częściowo w górze,
opierając się na pustej obręczy. Wiszący na ścianie po prawej
stronie schemat połączeń elektrycznych mienił się czerwienią i
bielą i wybałuszał niczym ślepia dwa jaskrawe punkty wyobrażające
przednie reflektory. Poza tym wszędzie dookoła były cienie.
Umieszczone pod sufitem dmuchawy ciepłego powietrza wisiały
nieruchomo jak wielkie nietoperze. To miejsce było przesycone
atmosferą śmierci.
Za pomocą drugiego klucza z kolekcji Jimmy'ego Leigh otworzyła
drzwi do biura Darnella. Widziałem ją przez tę samą szybę, przez
którą Will obserwował swych klientów, tych ciężko pracujących
ludzi, którzy muszą się zdrowo naharować, żeby ble, ble, ble.
Przekręciła kilka wyłączników i rząd za rzędem zapłonęły
usytuowane pod sufitem jarzeniówki. A więc elektrownia nie
odcięła dopływu prądu. Powinniśmy wyłączyć światło, żeby nie
zwróciło czyjejś uwagi, ale przynajmniej będziemy mogli się
trochę ogrzać. Leigh otworzyła kolejne drzwi i zniknęła mi na
chwilę z oczu. Zerknąłem na zegarek: wpół do drugiej. Wróciła z
długą metalową myjką do okien zakończoną żółtą gąbką. - Może to
będzie dobre?
- Wręcz znakomite. Wskakuj, dziecino. Wracamy do roboty.
Wspięła się ponownie do kabiny i podała mi pręt. Wcisnąłem nim
sprzęgło. - O niebo lepiej - oznajmiłem. - Gdzie to znalazłaś?
- W łazience - odparła, marszcząc nos.
- Aż taka fatalna?
- Brudna, cuchnąca cygarami i ze stertą paskudnych pisemek w
kącie. A więc tyle zostawił po sobie Darnell, pomyślałem: pusty
garaż, stos świerszczyków i kwaśny odór dawno wypalonych cygar.
Znowu zrobiło mi się bardzo zimno. Gdyby to ode mnie zależało,
kazałbym zrównać tę ruderę z ziemią, a cały teren dokładnie
wyasfaltować. Nie mogłem otrząsnąć się z wrażenia, że jest to coś
w rodzaju niczym nie oznakowanego grobu - miejsce, gdzie LeBay
do spółki z Christine zabili duszę mojego przyjaciela i
zawładnęli jego życiem. - Nie mogę się doczekać, kiedy stąd sobie
pójdziemy - powiedziała Leigh, rozglądając się nerwowo dokoła. -
 Naprawdę? A mnie się tutaj bardzo podoba. Nawet zastanawiałem
się, czy nie powinienem się tu przeprowadzić. - Przyciągnąłem ją
do siebie i spojrzałem jej głęboko w oczy. - Moglibyśmy założyć
rodzinę... - szepnąłem marzycielskim tonem. Uniosła ostrzegawczo
rękę.
- A założyć ci nelsona?
- Nie trzeba. Szczerze mówiąc, ja też wolałbym się stąd jak
najprędzej wydostać. Wprowadziłem Petunię całkowicie do środka.
Okazało się, że manipulowanie pedałem sprzęgła za pomocą
metalowego drążka nie przedstawia większych problemów... pod
warunkiem, że ograniczam się do pierwszego biegu. Co prawda
rączka lekko się wyginała i wolałbym mieć do dyspozycji coś
zdecydowanie bardziej solidnego, ale na razie musiało mi
wystarczyć to, co akurat było pod ręką. - Musimy zgasić światło -
 powiedziałem wyłączywszy silnik. - Mógłby je zobaczyć ktoś
niepowołany. Leigh wysiadła i przekręciła wyłączniki, podczas gdy
ja wykonałem Petunią szeroki nawrót, a następnie cofnąłem ją
ostrożnie, tak że tyłem niemal dotykała ściany między biurem
Darnella a resztą garażu. Wielki pysk ciężarówki celował prosto
w szeroko otwarte drzwi, przez które wjechaliśmy. Kiedy zgasły
światła, wszędzie dokoła znowu rozgościły się cienie. Poblask
wpadający przez drzwi był słaby, blady i przyćmiony. Rozlewał się
na pokrytym plamami oleju, popękanym betonie jak nie zastygły
budyń, by zniknąć mniej więcej w połowie szerokości podłogi.  -
Zimno mi, Dennis! - zawołała Leigh z biura Darnella. - Są tu
jakieś przełączniki od ogrzewania. Mogę włączyć? - Możesz! -
odkrzyknąłem.
W chwilę potem w garażu rozległ się szum dmuchaw tłoczących
rozgrzane powietrze. Oparłem się głębiej w fotelu kierowcy i
delikatnie przesunąłem dłońmi po lewej nodze. Nogawka była ciasno
opięta, bez najmniejszej zmarszczki. Moja cholerna noga puchła.
I bolała. Boże, jak bolała! Leigh wyszła z biura, wspięła się do
szoferki i usiadła obok mnie. Po raz kolejny powiedziała mi, że
fatalnie wyglądam, ja zaś z niewiadomych przyczyn wróciłem myślą
do tamtego wieczoru, kiedy Arnie jechał tu swoją Christine, a
konkretnie do ojca tłustych dzieciaków, o którym Arnie
powiedział, że wygląda jak Robert Deadford. Śmialiśmy się wtedy
do rozpuku. Zacisnąłem powieki, by powstrzymać napływające do
oczu łzy.

Ponieważ nie mieliśmy nic do roboty oprócz czekania, czas wlókł
się niemiłosiernie powoli. Była za kwadrans druga, potem druga.
Na zewnątrz śnieg zgęstniał odrobinę, ale nie za bardzo. Leigh
wysiadła z ciężarówki i nacisnęła guzik zamykający drzwi. W
garażu zrobiło się jeszcze ciemniej. Wróciła, usiadła w swoim
fotelu i powiedziała:
- Po prawej stronie drzwi jest zamontowane dziwne urządzenie.
Przypomina trochę czujnik zdalnego otwierania, jaki mieliśmy w
garażu w Weston. Wyprostowałem się raptownie i spojrzałem w
tamtym kierunku. - O, Boże...
- Co się stało?
- Bo to jest czujnik zdalnego otwierania drzwi. A w Christine
został zamontowany jeden z nadajników. Arnie powiedział mi o tym
w Święto Dziękczynienia. Musisz go zepsuć, Leigh. Najlepiej tym
kijem od szczotki. Ponownie wysiadła z samochodu, podniosła z
posadzki kij od szczotki, stanęła przy drzwiach i zaczęła dźgać
nim w umocowany przy górnej krawędzi futryny czujnik. Wyglądało
to tak, jakby próbowała zabić karalucha kryjącego się gdzieś pod
sufitem. Po pewnym czasie jej wysiłki zostały nagrodzone
trzaskiem pękającego plastiku i brzękiem tłuczonego szkła.
Wróciła wolnym krokiem do ciężarówki, cisnęła w kąt bezużyteczny
już kij i usiadła obok mnie. - Dennis, czy nie uważasz, że już
najwyższy czas, żebyś wreszcie powiedział mi, co właściwie
zamierzasz? - Co masz na myśli?
- Doskonale wiesz, co mam na myśli - odparła, wskazując ruchem
głowy zamknięte drzwi. Pięć brudnych kwadratowych okienek
umieszczonych mniej więcej w trzech czwartych ich wysokości
wpuszczało do środka przyćmione światło. - Kiedy się zupełnie
ściemni, otworzysz je, prawda? Skinąłem głową. Same drzwi były
wykonane z drewna, ale ich szkielet stanowiły grube metalowe
płaskowniki, prawie takie same, z jakich budowano klatki
staroświeckich wind. Christine z pewnością nie zdołałaby przebić
się przez nie i uciec na wolność. W każdym razie miałem taką
nadzieję. Robiło mi się niedobrze na myśl o tym, jak niewiele
brakowało, żebyśmy zapomnieli o zdalnym otwieraniu drzwi. Tak,
chciałem otworzyć je o zmierzchu. Tak, chciałem wpuścić Christine
do środka i uwięzić ją w garażu. Tak, chciałem użyć Petunii, by
zgnieść ją na placek. - W porządku - powiedziała Leigh. -
Rozumiem. Ale w jaki sposób zamkniesz drzwi, kiedy ona już
znajdzie się w środku? Może w biurze Darnella jest jakiś
przycisk, którym da się to zrobić, ale ja nic takiego nie
zauważyłam. - Z tego co wiem, nie ma takiego przycisku -
odparłem. - Będziesz musiała stać tam z palcem na guziku. -
Wskazałem miejsce po prawej stronie drzwi, znacznie poniżej
szczątków czujnika, gdzie znajdowało się urządzenie do ich
ręcznego zamykania. - Schowasz się w cieniu, a kiedy Christine
wjedzie do środka - zakładając, że to zrobi - naciśniesz ten
guzik i uciekniesz czym prędzej na dwór. Drzwi się zatrzasną, a
Christine znajdzie się w pułapce. - A ty razem z nią -
powiedziała Leigh, marszcząc brwi. - To paskudnie cuchnie, żeby
zacytować słowa nieśmiertelnego Wordswortha. - Nie Wordswortha,
tylko Coleridge'a. Nie ma innego sposobu, Leigh. Jeżeli będziesz
w środku, kiedy drzwi zaczną się zamykać, zginiesz pod kołami
Christine. Nawet gdyby przycisk był zainstalowany w biurze
Darnella, to przecież widziałaś w gazecie, co się stało z jego
domem. - Więc zaparkuj obok tego przycisku - zaproponowała. -
Kiedy wjedzie do środka, wychylę się przez okno i nacisnę guzik.
- Gdybym tam stanął, byłoby mnie widać z zewnątrz, a wtedy nawet
by się tu nie zbliżyła. - Nie podoba mi się to wszystko! -
wybuchnęła. - Nie chcę zostawiać cię samego! Czuję się tak,
jakbyś mnie oszukał! W pewnym sensie to właśnie zrobiłem, choć
teraz na pewno bym tego nie uczynił - o ile takie zapewnienie ma
jakąkolwiek wartość, rzecz jasna. Wtedy jednak miałem osiemnaście
lat, a spośród wszystkich męskich szowinistycznych świń, jakie
chodzą po świecie, najgorsze są właśnie te osiemnastoletnie.
Objąłem ją i przyciągnąłem do siebie. Przez chwilę opierała się,
ale wreszcie ustąpiła. - To jedyny sposób - powiedziałem. - Gdyby
nie moja noga albo gdybyś wiedziała, jak posługiwać się ręczną
skrzynią biegów... - Wzruszyłem ramionami. - Boję się o ciebie,
Dennis. Chcę ci pomóc.
- I tak będziesz mi bardzo pomagać. Tak naprawdę to właśnie tobie
będzie grozić największe niebezpieczeństwo. Kiedy ona wjedzie do
środka, będziesz z nią sam na sam, a ja zostanę tu, w bezpiecznej
szoferce, żeby rozgnieść ją na miazgę. - Mam nadzieję, że ci się
uda - szepnęła i oparła mi głowę na piersi. Pogłaskałem ją po
włosach.

Tak więc czekaliśmy.
Oczami wyobraźni widziałem Arniego wychodzącego ze szkoły z
książkami pod pachą. Widziałem rozpromienioną Reginę czekającą
na niego w kombi Cunninghamów. Arniego uśmiechającego się
zdawkowo i pozwalającego objąć się matczynym ramionom. Arnie,
podjąłeś słuszną decyzję... Nawet nie masz pojęcia, jak bardzo
się z tego cieszymy... Tak, mamo. Może chcesz prowadzić,
kochanie? Nie, mamo, ty prowadź. Widziałem, jak w padającym bez
przerwy śniegu ruszają w drogę, Regina za kierownicą, Arnie obok
niej z dłońmi leżącymi sztywno na kolanach i poważną twarzą,
pozbawioną uśmiechu i pryszczy. A za ich plecami, na szkolnym
parkingu, pozostała Christine. Czekając na większy śnieg.
Czekając na ciemność. O wpół do trzeciej Leigh poszła do
łazienki, ja zaś, korzystając z jej nieobecności, połknąłem dwie
kolejne kapsułki darvonu. Noga bolała bez przerwy, okrutnie i
nieubłaganie. Wkrótce potem straciłem poczucie czasu.
Podejrzewam, iż przyczyniło się do tego działanie środka
przeciwbólowego. Rzeczywistość zaczęła przypominać senne
marzenie: coraz bardziej pogłębiające się cienie, wpadające przez
okna szarzejące światło, pomruk wiszących pod sufitem dmuchaw...
Wydaje mi się, że kochałem się z Leigh. Nie w normalny sposób -
nie pozwalał na to stan mojej nogi - lecz w jakiś inny,
zastępczy, choć wcale nie mniej słodki. Chyba pamiętam, jak
oddychała coraz głośniej, a potem szeptała mi do ucha, żebym był
ostrożny, żebym był bardzo ostrożny, bo utraciła już Arniego i
teraz nie zniosłaby, gdyby to samo miało stać się ze mną. Zdaje
mi się, że pamiętam eksplozję rozkoszy, która sprawiła, że
nieznośny ból zniknął na chwilę bez śladu, czego nie dokonałyby
wszystkie kapsułki darvonu, jakie są na świecie... lecz tylko na
chwilę. I to bardzo krótką. A potem chyba zasnąłem. Następną
rzeczą, jaką pamiętam na pewno, było gwałtowne potrząsanie za
ramię i głos Leigh szepczący moje imię. - Co się stało?
Wraz ze świadomością powrócił ból opuchniętej, gotowej lada
moment eksplodować nogi. Łupało mnie w skroniach, moje gałki
oczne wydawały się zaś zbyt wielkie, żeby pomieścić się w
oczodołach. Spojrzałem na Leigh mrugając raptownie powiekami jak
wielka, głupia sowa. - Już ciemno - powiedziała. - Zdaje się, że
coś słyszałam. Wyglądała  na  porządnie  przestraszoną.  
Spojrzałem  na  drzwi i zobaczyłem, że są otwarte. - Jak...
- To ja - wpadła mi w słowo. - Ja je otworzyłam.
- Cholera! - Podciągnąłem się trochę na fotelu kierowcy i
skrzywiłem, kiedy noga zareagowała zdwojonym bólem. - To nie było
zbyt rozsądne, Leigh. Gdyby akurat wtedy przyjechała... - Ale nie
przyjechała - przerwała mi znowu. - Robiło się coraz ciemniej i
zaczął padać większy śnieg, więc wysiadłam, otworzyłam drzwi i
zaraz tu wróciłam. Sądziłam, że obudzisz się lada chwila...
mamrotałeś coś przez sen... a ja myślałam: "Zaczekam, aż się
zupełnie ściemni... Zaczekam, aż się zupełnie ściemni"... Potem
jednak zrozumiałam, że oszukuję sama siebie, bo zupełnie ciemno
było już od co najmniej pół godziny, a ja marzę tylko o tym, żeby
zapalić choć odrobinę światła... A teraz wydaje mi się, że coś
usłyszałam. Zaczęły drżeć jej usta, wiec zacisnęła je mocno.
Spojrzawszy na zegarek przekonałem się, że jest już piętnaście
po piątej. Jeśli wszystko poszło zgodnie z planem, to moi rodzice
i siostra powinni być już razem z Michaelem i rodzicami Leigh.
Spojrzałem przez przednią szybę Petunii na prostokąt wypełnionej
padającym śniegiem ciemności. Słyszałem zawodzenie wiatru,
wdmuchującego białe płatki na cementową posadzkę. - To tylko
wiatr - powiedziałem niepewnie. - Słyszałaś tylko wycie wiatru. -
 Możliwe, ale...
Skinąłem niechętnie głową. Wolałbym, żeby nie opuszczała
bezpiecznego schronienia w szoferce Petunii, ale jeśli nie
udałoby mi się namówić jej do tego teraz, to tym bardziej nie
powiodłoby mi się później. A wtedy, kiedy i gdyby Christine
wjechała do garażu, wystarczyłoby, żeby wrzuciła wsteczny bieg
i łatwo wymknęłaby się z pułapki. By zaczekać na lepszą okazję.
- Dobrze - powiedziałem. - Ale pamiętaj: stań w tej małej wnęce
po prawej stronie drzwi. Jeśli przyjedzie, możliwe, że najpierw
zaczeka trochę na zewnątrz. - Węsząc jak zwierzę, dodałem w
myśli. - Nie bój się i nie poruszaj. Nie daj się spłoszyć.
Zachowaj spokój, zaczekaj do chwili, kiedy wjedzie do środka, a
wtedy naciśnij guzik i uciekaj szybko na zewnątrz. Rozumiesz? -
Tak... - szepnęła. - Dennis, czy to się uda?
- Powinno, jeżeli ona w ogóle się zjawi.
- Zobaczymy się dopiero po wszystkim.
- Chyba tak.
Nachyliła się, dotknęła delikatnie dłonią mojego karku i
pocałowała mnie w usta. - Bądź ostrożny, Dennis - powiedziała. -
 Ale zabij to. Tak naprawdę to nie jest żadna "ona", tylko "to".
Zabij to. - Zabiję.
Spojrzała mi w oczy i skinęła głową.
- Zrób to dla Arniego - dodała. - Uwolnij go.
Przytuliłem ją mocno, a ona mnie, po czym przesunęła się na
fotelu w kierunku swoich drzwi. Potrąciła przy tym torebkę, która
spadła na podłogę kabiny. Leigh znieruchomiała na chwilę z
przekrzywioną głową i wyrazem zaskoczenia na twarzy, a następnie
uśmiechnęła się, schyliła, podniosła torebkę i zaczęła w niej
szperać. - Pamiętasz "Morte d'Arthur"? - zapytała.
- Trochę.
Jednym z przedmiotów, na które uczęszczaliśmy wspólnie przed moim
wypadkiem, była historia literatury angielskiej, a jednym z
pierwszych dzieł, z jakimi przyszło nam się tam borykać, właśnie
"Morte d'Arthur" Malory'ego. Nie miałem najmniejszego pojęcia,
dlaczego Leigh zapytała mnie o to akurat teraz. Wreszcie znalazła
to, czego szukała: nylonową różową wstążkę, jaką dziewczęta
związują często włosy, kiedy pada deszcz, a one chcą uchronić je
przed zmoknięciem. Zawiązała ją na lewym rękawie mojej kurtki. -
 Co to ma być, do diabła? - zapytałem, uśmiechając się lekko. -
Bądź moim rycerzem - odparła. Również się uśmiechnęła, lecz jej
oczy pozostały zupełnie poważne. - Bądź moim rycerzem, Dennis.
Wziąłem do ręki metalowy pręt od myjki, który znalazła w biurze
Darnella, i zasalutowałem nim niezgrabnie. - Z przyjemnością -
powiedziałem. - Od tej pory będę się nazywał sir O'Myjka. -
Żartuj sobie, jeśli chcesz, ale nie lekceważ tego, dobrze? - W
porządku, skoro taka twoja wola, pani. Będę twoim wiernym,
nieustraszonym rycerzem. Roześmiała się i od razu zrobiło się
lepiej.
- Pamiętaj o tym guziku, dziecino. Naciśnij go z całej siły.
Chyba nie chcemy, żeby drzwi zatrzymały się w połowie drogi,
prawda? - Prawda.
Wysiadła z Petunii. Jeszcze teraz, kiedy zamknę oczy, widzę ją
taką, jaka była w tej ostatniej czystej i spokojnej chwili, zanim
wszystko potoczyło się potwornie źle i niewłaściwie: wysoką,
piękną dziewczynę o długich włosach koloru świeżego miodu,
smukłych biodrach, długich nogach i charakterystycznych
nordyckich kościach policzkowych, ubraną w narciarską kurtkę i
sprane dżinsy, poruszającą się z wdziękiem tancerki. Wciąż ją
taką widzę i wciąż o tym śnię, ponieważ w czasie, kiedy byliśmy
zajęci zastawianiem pułapki na Christine, ona, ten stary i
nieskończenie przebiegły potwór, zastawiała pułapkę na nas. Czy
naprawdę myśleliśmy, że uda nam się ją tak łatwo przechytrzyć?
Chyba tak. W moich snach wszystko rozgrywa się w koszmarnym,
zwolnionym tempie. Widzę łagodne falowanie bioder Leigh idącej
w kierunku drzwi; słyszę skrzypienie grubych podeszew jej butów
na brudnej betonowej posadzce; słyszę nawet delikatny szelest
podszewki kurtki ocierającej się o bluzkę. Idzie powoli, z
uniesioną głową - teraz ona jest zwierzęciem, ale nie drapieżcą.
Przypomina zebrę zbliżającą się o zmierzchu do wodopoju. Porusza
się jak zwierzę wyczuwające niebezpieczeństwo. We śnie próbuję
krzyknąć do niej przez grubą szybę Petunii: Wracaj, Leigh, wracaj
szybko, miałaś rację, rzeczywiście coś słyszałaś, ona jest tam,
na zewnątrz, ze zgaszonymi światłami, przyczajona do skoku,
wracaj, Leigh, wracaj! Zatrzymała się raptownie z dłońmi
zaciśniętymi w pięści i w tej samej chwili w śnieżnej ciemności
jak otwierające się znienacka ślepia zapłonęły jaskrawe kręgi
reflektorów. Leigh zamarła w bezruchu, samotna i bezbronna
naprzeciwko otwartych drzwi. Stała w odległości jakichś
dziesięciu metrów od nich, nieco po prawej stronie. Odwróciła się
w kierunku świateł z wyrazem zaskoczenia i bezradności na twarzy.
Byłem równie oszołomiony, w związku z czym ten pierwszy,
najbardziej istotny moment minął nie wykorzystany. Zaraz potem
reflektory skoczyły naprzód i dostrzegłem za nimi długi, niski
kształt Christine. Z wściekłym rykiem silnika runęła ku nam z
parkingu po drugiej stronie ulicy, gdzie się czaiła - kto wie,
czy nawet nie od kilku godzin. Zdmuchnięty z maski pędem
powietrza śnieg rozwlókł się pajęczymi nićmi na przedniej szybie.
Wciąż nabierając szybkości wpadła na podjazd prowadzący do
garażu. Z jej ośmiocylindrowego silnika wydobywał się szaleńczy
skowyt. - Leigh! - wrzasnąłem, sięgając rozpaczliwie do tkwiącego
w stacyjce kluczyka. Skoczyła w prawo, w kierunku przycisku i
wdusiła go w momencie, kiedy Christine wpadła z rykiem do wnętrza
garażu. Natychmiast rozległ się klekot opadających drzwi.
Christine również skręciła w prawo, w stronę Leigh. Zawadziła o
ścianę, miażdżąc na drzazgi drewniane obicie i rozdzierając sobie
błotnik - blacha nadwozia pękła z odgłosem przypominającym
idiotyczny śmiech pijaka. Sypiąc iskrami wpadła w długi poślizg;
tym razem minęła dziewczynę, ale ponowny atak musiał zakończyć
się powodzeniem, gdyż Leigh została uwięziona w kącie, bez żadnej
drogi ucieczki. Być może udałoby się jej wymknąć na zewnątrz, ale
obawiałem się, że zbyt wolno opadające drzwi nie zdołają
powstrzymać Christine; doskonale wiedziałem, że kontynuowałaby
pościg nawet z oderwanym dachem. Wreszcie silnik Petunii ożył.
Czym prędzej włączyłem reflektory; zapłonęły jaskrawym blaskiem,
oświetlając zamykające się drzwi i unieruchomioną w kącie Leigh.
Stała z szeroko otwartymi oczami, oparta plecami o ścianę. W
blasku reflektorów jej kurtka przybrała nienaturalny odcień
jaskrawego błękitu, mój umysł zaś poinformował mnie z obrzydliwą,
kliniczną precyzją, że jej krew byłaby purpurowa. Spojrzała na
chwilę w górę, a potem znowu utkwiła wzrok w Christine. Opony
plymoutha zapiszczały wściekle i czerwono-biały samochód
wystrzelił w kierunku dziewczyny. Spod tylnych kół poszedł dym,
na betonie zostały wyraźne czarne ślady, a ja zdążyłem jeszcze
zauważyć, że we wnętrzu Christine siedzą ludzie, dużo ludzi. W
tej samej chwili, kiedy Christine wystartowała ku niej, Leigh
odbiła się z całej siły i skoczyła w górę. Przez mój pracujący
z szybkością światła mózg przemknęła idiotyczna myśl, że pewnie
postanowiła przeskoczyć przez plymoutha, jakby miała na nogach
siedmiomilowe buty. Ona jednak chwyciła oburącz przerdzewiały
metalowy pręt podtrzymujący półkę umocowaną mniej więcej dwa i
pół metra nad podłogą, czyli co najmniej siedemdziesiąt pięć
centymetrów nad jej głową. Półka biegła wokół całego garażu,
wzdłuż wszystkich czterech ścian. Tego wieczoru, kiedy po raz
pierwszy przyprowadziliśmy tu Christine, półka była zawalona
oponami - bieżnikowanymi i tymi dopiero czekającymi na
bieżnikowanie. W jakiś dziwaczny sposób skojarzyło mi się to z
ciasno zastawionymi półkami w bibliotece. Teraz jednak była
niemal pusta. Chwyciwszy się prętu Leigh rozkołysała się i
zarzuciła nogi na górę jak dziecko bawiące się na trzepaku - sam
też to robiłem, mniej więcej na początku szkoły podstawowej. Pysk
Christine rąbnął w ścianę bezpośrednio pod nią. Gdyby Leigh
podniosła nogi ułamek sekundy później, od kolan w dół zostałyby
zmiażdżone na galaretę. Posypały się kawałki chromowanej stali,
a dwie ostatnie opony spadły z półki i podskakując potoczyły się
po podłodze jak wielkie gumowe pączki. Christine cofnęła się z
piskiem wszystkich czterech opon, Leigh zaś walnęła mocno głową
w ścianę. Zastanawiacie się zapewne, co robiłem przez ten czas?
Mogę wam powiedzieć tylko tyle, że to wcale nie trwało tak długo.
Kiedy nacisnąłem lancą O'Myjki sprzęgło i wrzuciłem pierwszy
bieg, wjazdowe drzwi dopiero zamknęły się z hukiem. Wszystko
trwało nie dłużej niż kilka sekund. Leigh wciąż trzymała się
pręta podtrzymującego metalową półkę, ale teraz, oszołomiona
uderzeniem, już tylko wisiała tam bezwładnie. Częściowo zwolniłem
sprzęgło, a jakaś chłodna część mego umysłu pomyślała: Spokojnie,
kolego. Jeżeli silnik zgaśnie, ona jest martwa. Petunia ruszyła
z miejsca. Wdepnąłem mocniej gaz i puściłem zupełnie sprzęgło.
Christine ponownie pędziła w kierunku Leigh, z maską zgiętą pod
wpływem pierwszego uderzenia niemal pod kątem dziewięćdziesięciu
stopni. W miejscach, gdzie odprysł lakier, błyszczał nagi metal.
Wyglądało to tak, jakby nagle wyrosły jej zęby rekina. Rąbnąłem
w nią mniej więcej w jednej czwartej długości nadwozia. Wykonała
pełen obrót, podczas którego jedna opona zsunęła się zupełnie z
obręczy, a następnie z ogłuszającym hukiem uderzyła w leżącą w
kącie stertę żelastwa. Ośmiocylindrowy silnik zgasł i znowu
zawył, zgasł i zawył. Cały lewy przód zamienił się w kupę złomu,
lecz Christine wciąż żyła. Wdusiłem w podłogę pedał hamulca i
zatrzymałem Petunię tuż przed Leigh, o mało jej nie rozgniatając.
Silnik ciężarówki zakrztusił się i umilkł. Jedynym odgłosem
rozlegającym się w garażu było przeraźliwe wycie jednostki
napędowej Christine. - Leigh! - wrzasnąłem, starając się je
przekrzyczeć. - Leigh, uciekaj! Spojrzała na mnie nieprzytomnym
wzrokiem, a ja dostrzegłem strumyk krwi wyciekający spomiędzy jej
włosów - była purpurowa, dokładnie tak, jak się spodziewałem.
Wypuściła pręt z dłoni, spadła na wyprostowane nogi, zachwiała
się i przyklęknęła na jedno kolano. Christine natychmiast ruszyła
w jej stronę. Leigh wstała, zrobiła dwa chwiejne kroki i schowała
się za Petunię. Rozpędzona Christine walnęła w przód ciężarówki.
Szarpnęło mną w prawą stronę, nogę przeszyło ostrze bólu. -
Wsiadaj! - ryknąłem do Leigh, starając się przechylić maksymalnie
w prawo i otworzyć drzwi. - Wsiadaj! Christine cofnęła się i
zniknęła mi z oczu gdzieś z tyłu, za wielką cysterną Petunii.
Mignęła mi jeszcze we wstecznym lusterku przymocowanym do drzwi,
a potem słyszałem już tylko pisk jej opon. Poruszająca się jak
we śnie Leigh szła dalej wzdłuż ściany, trzymając obie ręce
przyciśnięte do tyłu głowy. Krew sączyła się jej między palcami.
Wyszła przed Petunię i stanęła bez ruchu. Nie musiałem zbytnio
wysilać wyobraźni, aby domyślić się, co nastąpi za chwilę:
Christine cofnie się ponownie dla nabrania rozpędu i rozgniecie
ją o ścianę. Wcisnąłem rozpaczliwie sprzęgło, po czym
przekręciłem kluczyk w stacyjce. Rozrusznik obrócił się kilka
razy, ale bez efektu. W powietrzu czułem wyraźny zapach benzyny.
Zalałem świece. We wstecznym lusterku dostrzegłem nadjeżdżającą
Christine. Pędziła prosto na Leigh, która jednak w ostatniej
chwili zachwiała się i cofnęła o krok, schodząc z toru jazdy.
Czerwono-biały plymouth rąbnął z potworną siłą w ścianę. Pod
wpływem uderzenia otworzyły się przednie drzwi po stronie
pasażera; to, co ujrzałem, sprawiło, że podniosłem do ust dłoń,
w której nie ściskałem metalowego prętu, i wrzasnąłem
przeraźliwie. W środku, niczym groteskowa, naturalnej wielkości
lalka, siedział Michael Cunningham. Jego kołysząca się bezwładnie
na karku głowa odchyliła się do tyłu i zobaczyłem, że policzki
ma pokryte intensywnym rumieńcem charakterystycznym dla ofiar
zatrucia tlenkiem węgla. A więc nie usłuchał mojej rady. Zgodnie
z moimi podejrzeniami Christine pojechała najpierw do domu
Cunninghamów. Kiedy Michael wrócił z pracy, czekała na niego na
podjeździe. Podszedł do niej, a ona... jakoś go złapała. Może po
prostu usiadł na chwilę za kierownicą, tak samo jak ja tamtego
dnia w garażu LeBaya? Całkiem możliwe. Pewnie chciał się
przekonać, jakie to wywrze na nim wrażenie. Musiało być, podczas
tych kilku ostatnich chwil jego życia, okropne. Czy Christine
sama uruchomiła silnik? Czy sama wjechała do garażu? Być może.
Czy Michael przekonał się w pewnej chwili, że nie jest w stanie
ani przekręcić kluczyka w stacyjce, ani wysiąść z samochodu? Czy
spojrzał w bok i ujrzawszy na sąsiednim fotelu prawdziwego
właściciela plymoutha zemdlał z przerażenia? Nie miało to już
żadnego znaczenia. Teraz liczyła się tylko Leigh. Ona także to
zobaczyła. Jej rozpaczliwe, piskliwe krzyki wzbiły się w cuchnące
spalinami powietrze jak pomalowane w jaskrawe barwy balony.
Przynajmniej ocknęła się ze swojego półprzytomnego transu.
Odwróciła się i pobiegła do biura Darnella, zostawiając za sobą
ślad z rozbryźniętych kropli krwi. Krew była też na kołnierzu
kurtki. Bardzo dużo krwi. Christine wycofała się, znacząc
posadzkę czarną gumą i szklanymi odpryskami. Kiedy ścigając Leigh
weszła w ciasny zakręt, siła dośrodkowa zatrzasnęła drzwi, ale
i tak zdążyłem jeszcze zobaczyć, jak głowa Michaela odchyla się
bezwładnie w drugą stronę. Christine przyhamowała i zatrzymała
się na chwilę, celując zdemolowaną maską w plecy uciekającej
Leigh. Być może LeBay rozkoszował się ostatnimi sekundami przed
końcowym atakiem. Jeśli tak było w istocie, to jestem mu bardzo
wdzięczny, bo gdyby ruszył od razu, nic nie zdołałoby ocalić
Leigh przed pewną śmiercią, tak natomiast zyskałem nieco
bezcennego czasu. Bełkocząc coś na głos - chyba jakąś modlitwę -
 przekręciłem znowu kluczyk; tym razem silnik zaczął działać bez
żadnych kłopotów. Puściłem sprzęgło i wdepnąłem pedał gazu w
podłogę dokładnie w tym samym momencie, kiedy czerwono-biały
plymouth ruszył z miejsca. Trafiłem w prawy bok. Rozległ się
zgrzyt dartego metalu, kiedy zderzak Petunii rozerwał blachę
drzwi, Christine odbiła się i walnęła w ścianę. Posypało się
jeszcze więcej szkła. Jej silnik wył przeraźliwie. Siedzący za
kierownicą LeBay odwrócił się i uśmiechnął do mnie, szczerząc
trupie zęby. Petunia ponownie znieruchomiała.
Z moich ust posypały się jedno za drugim chyba wszystkie znane
mi przekleństwa. Gdyby nie moja noga, gdyby nie ten cholerny
upadek w śniegu przed drzwiami garażu, byłoby już po wszystkim.
Pozostałoby mi tylko osaczyć ją w kącie i rozwałkować na placek.
Tymczasem kiedy z desperacją przekręcałem raz za razem kluczyk
w stacyjce Petunii - trzymałem stopę z dala od pedału gazu, żeby
znowu nie zalać świec - Christine ruszyła do tyłu i z okropnym
jękiem giętej blachy wycofała się z wąskiej przestrzeni między
zderzakiem Petunii i ścianą. Odpadł jej cały prawy przedni
błotnik, odsłaniając koło wraz z fragmentami zawieszenia. Zanim
uruchomiłem silnik i wrzuciłem wsteczny bieg, Christine zdążyła
cofnąć się na drugi koniec garażu. Nie miała już ani jednego
światła, przednia szyba była pokryta siatką niezliczonych
pęknięć, zdeformowana maska zdawała się szczerzyć w ohydnym
uśmiechu. Natomiast radio grało na cały regulator. Słyszałem
Ricky'ego Nelsona śpiewającego "Waitin' in School". Rozejrzałem
się w poszukiwaniu Leigh i dostrzegłem ją w biurze Willa,
obserwującą wydarzenia rozgrywające się we wnętrzu garażu. Jej
jasne włosy były zlepione krwią, która ściekała też po policzkach
i wsiąkała w kołnierz kurtki. Cholera, za bardzo krwawi -
przemknęła mi oderwana myśl. Za bardzo krwawi, nawet jak na ranę
głowy. Nagle jej oczy rozszerzyły się i wyciągnęła rękę,
wskazując coś za moimi plecami. Poruszała ustami, lecz nie
usłyszałem ani słowa z tego, co wołała. Z przeciwległego końca
garażu nadjeżdżała Christine, nabierając błyskawicznie prędkości.
Jej maska prostowała się błyskawicznie, zakrywając pracujący na
najwyższych obrotach silnik. Dwa spośród czterech reflektorów
zamigotały, po czym zapłonęły pełnym blaskiem. Prawy błotnik...
Tylko rzuciłem na niego okiem, ale jestem gotów przysiąc, że
odradzał się wprost z powietrza, obudowując jaskrawoczerwonymi
krzywiznami koło i zawieszenie. Pęknięcia na przedniej szybie
kurczyły się i nikły w niesamowitym tempie, natomiast sflaczała
opona, która niedawno spadła z obręczy, wyglądała jak nowa. Ona
cała wygląda jak nowa - pomyślałem. Boże, miej nas w swojej
opiece. Pędziła ku ścianie odgradzającej biuro od pozostałej
części garażu. Zwolniłem raptownie sprzęgło w nadziei, że zdołam
zagrodzić jej drogę, lecz Christine okazała się szybsza ode mnie.
Potężne cielsko Petunii trafiło w pustkę, a potem uderzyło w
stojące pod przeciwległą ścianą stare, pogięte szafki na
narzędzia, które z metalicznym łomotem poprzewracały się
natychmiast na podłogę. Ja jednak nawet się nie odwróciłem;
patrzyłem przed siebie, na Christine atakującą ścianę biura. Nie
zwolniła ani odrobinę. Nigdy nie zapomnę tych kilku chwil, które
nastąpiły potem. Kiedy tylko zechcę, mogę przywołać je w pamięci
ze wszystkimi szczegółami, jakbym patrzył na nie przez
powiększające szkło. Leigh dostrzegła pędzącą Christine i
zatoczyła się do tyłu. Zlepione krwią włosy opadły jej na czoło.
Potknęła się o fotel Willa, przewróciła i upadła na podłogę za
biurkiem, niknąc mi z oczu. Ułamek sekundy później - naprawdę
ułamek - Christine rąbnęła w ścianę. Wielka szyba, przez którą
Darnell obserwował wnętrze garażu, eksplodowała do małego
wnętrza. Szklane odłamki poszybowały w powietrzu niczym chmara
zatrutych strzał. Maska Christine wygięła się, a następnie
oderwała, przeleciała nad dachem i wylądowała na posadzce z takim
samym odgłosem jak przed chwilą przewrócone przeze mnie szafki
na narzędzia. Ciało Michaela Cunninghama z groteskowo spłaszczoną
głową przeleciało przez otwór po przedniej szybie, wpadło do
biura, uderzyło jak worek piasku w biurko i osunęło się na
podłogę. W górę sterczały tylko jego nogi. Leigh zaczęła
krzyczeć.
Upadek prawdopodobnie uchronił ją przed dotkliwym poranieniem
przez odłamki szkła, ale kiedy podniosła się z podłogi, twarz
miała wykrzywioną potwornym przerażeniem. Wpadła w histerię.
Bezwładne ręce Michaela zaczepiły o jej ramiona, więc kiedy
próbowała wstać, wyglądało to niemal tak, jakby tańczyła ze
zwłokami. Krzyczała co sił w płucach. Krew, w dalszym ciągu
sącząca się z głowy, błyszczała jaskrawą czerwienią w
elektrycznym świetle. Wreszcie wyzwoliła się z objęć trupa i
popędziła do drzwi. - Leigh, nie! - wrzasnąłem, wciskając
jednocześnie z całej siły sprzęgło. Metalowy pręt pękł z cichym
trzaskiem na dwie części. W dłoni został mi kawałek najwyżej
dwudziestocentymetrowej długości. - Cholera! Christine wyjechała
tyłem spod rozbitego okna, pozostawiając na betonie plamy wody,
oleju i płynu chłodzącego. Prawie nie czując bólu wdusiłem pedał
sprzęgła lewą nogą, pomagając sobie lewą ręką opartą na kolanie,
podczas gdy drugą zmieniłem bieg. Leigh otworzyła drzwi biura i
wbiegła do garażu.
Christine obróciła się w jej kierunku, mierząc w nią pogiętym,
zdemolowanym przodem. Wdepnąłem na gaz. Petunia ruszyła z
ogłuszającym rykiem, a kiedy byłem już bardzo blisko tego
diabelskiego samochodu, zobaczyłem przyciśniętą do tylnej szyby
nabrzmiałą, siną twarz dziecka. Wpatrywało się we mnie
wybałuszonymi oczami, jakby błagając, żebym się zatrzymał.
Uderzenie było bardzo silne. Pokrywa bagażnika odskoczyła w górę,
tył plymoutha uciekł w bok i Christine przemknęła poślizgiem obok
Leigh, biegnącej przed siebie z oczami tak rozszerzonymi
przerażeniem, że zdawały się zajmować co najmniej pół twarzy.
Pamiętam krople krwi rozbryźnięte na kapturze jej kurtki,
przypominające jakąś piekielną rosę. Opanowało mnie szaleńcze
uniesienie. Nawet gdyby potem mieli mi amputować całą nogę,
musiałem dokończyć dzieła, musiałem doprowadzić do końca to, co
zacząłem. Christine odbiła się od ściany. Wcisnąłem sprzęgło,
wrzuciłem wsteczny bieg, cofnąłem Petunię parę metrów, ponownie
wcisnąłem sprzęgło i wrzuciłem jedynkę. Christine usiłowała
odpełznąć wzdłuż ściany, lecz ja skręciłem nieco w lewo i
uderzyłem w nią ponownie, tym razem przecinając ją niemal na pół.
Siedzący za kierownicą LeBay zmieniał się raptownie; chwilami był
nagim szkieletem, by zaraz potem przeistoczyć się w gnijące
zwłoki albo w zdrowego, tryskającego energią pięćdziesięciolatka.
Spojrzał na mnie z szyderczym uśmiechem na ustach, jedną rękę
trzymając na kierownicy, drugą zaś, zaciśniętą w pięść,
wygrażając w moją stronę. A jej silnik nadal pracował.
Ponownie wrzuciłem wsteczny bieg, ale teraz okupiłem to
paraliżującym bólem, który przeszył nie tylko złamaną nogę, lecz
sięgnął do najdalszych zakamarków ciała. Był wręcz potworny i był
wszędzie. Czułem go w (Michael, mój Boże, dlaczego nie zostałeś
w domu)
karku, w szczęce, w
(Arnie? Tak mi przykro, chłopie. Szkoda, że)
skroniach. Christine - a właściwie to, co z niej zostało - pełzła
przed siebie zataczając się jak pijana, strącając z półek
narzędzia i zużyte części. Szafki przewracały się na posadzkę z
głuchym klekotem przywodzącym na myśl jakiś szatański aplauz.
Nacisnąłem pedał gazu i zwolniłem sprzęgło. Silnik Petunii ryknął
donośnie, ja zaś przywarłem do jej kierownicy jak człowiek
ujeżdżający dzikiego mustanga. Rąbnąłem Christine w prawy bok,
zdzierając blachy aż do tylnej osi, po czym nie zdejmując nogi
z gazu zawlokłem wrak plymoutha aż do wjazdowych drzwi i rąbnąłem
nim w nie z ogłuszającym łoskotem. Nadziałem się żołądkiem na
kierownicę, w wyniku czego straciłem na chwilę oddech, po czym
opadłem z powrotem na fotel. Wtedy zobaczyłem Leigh. Stała w
kącie z dłońmi przyciśniętymi do twarzy, zasłaniając oczy
palcami. Silnik Christine wciąż działał.
Ruszyła powoli w stronę Leigh niczym zwierzę, którego tylne łapy
zostały przytrzaśnięte w pułapce. Choć poruszała się bardzo
powoli, widziałem, jak z każdym metrem odzyskuje dawny kształt:
jedna z opon napełniła się nagle powietrzem, z donośnym
brzęknięciem wyrosła nowa antena, tu i ówdzie zaczęła pojawiać
się gładka blacha. - Zdechnij wreszcie! - wrzasnąłem.
Z oczu płynęły mi łzy, łapałem z trudem powietrze gwałtownymi,
płytkimi łykami, lewa noga przestała mnie w ogóle słuchać.
Złapałem ją obiema rękami i naparłem nią na sprzęgło. Przed
oczami eksplodowały mi białe ognie bólu. Zdawało mi się, że
słyszę chrzęst trących o siebie odłamków kości. Włączyłem
jedynkę, dodałem gazu i ruszyłem za Christine. W tej samej chwili
usłyszałem, po raz pierwszy i jedyny, wysoki, skrzekliwy,
przepełniony nieopisaną wściekłością głos LeBaya: - Ty ZASRAŃCU!
Odpieprz się ode mnie, ty żałosny ZASRAŃCU! ZOSTAW MNIE W
SPOKOJU! Chciałem krzyknąć, że to on powinien był zostawić w
spokoju mojego przyjaciela, lecz z gardła wydobył mi się tylko
rozpaczliwy, bolesny jęk. Najechałem na nią ukosem od tyłu,
miażdżąc zbiornik paliwa. Pokazał się ogień, więc zasłoniłem
rękami oczy, ale płomienie zaraz zniknęły. Christine stała bez
ruchu niczym uciekinier z jakiejś orgii niszczenia samochodów.
Silnik zakrztusił się raz, drugi... aż wreszcie umilkł. W garażu
zapadła cisza zakłócana jedynie basowym pomrukiem silnika
Petunii. Leigh puściła się pędem w moją stronę, płacząc i
wykrzykując moje imię. Uświadomiłem sobie z otępiałym
zdziwieniem, że na rękawie mam zawiązaną jej różową wstążkę do
włosów. Odwróciłem się do niej, żeby to jej powiedzieć, lecz nie
zdążyłem, gdyż spłynęła na mnie nieprzenikniona szarość. Poczułem
jeszcze jej ręce, a potem przestałem czuć cokolwiek.

Odzyskałem przytomność mniej więcej piętnaście minut później.
Twarz miałem mokrą i cudownie chłodną. Leigh stała na stopniu
kabiny, ocierając mi czoło wilgotną szmatą. Złapałem szmatę jedną
ręką, zbliżyłem do ust i wycisnąłem kilka kropel wody, ale zaraz
je wyplułem. Cuchnęły olejem. - Nic się nie bój, Dennis... -
mówiła Leigh. - Wybiegłam na ulicę... zatrzymałam pług śnieżny...
zdaje się, że kierowca o mało nie dostał przeze mnie zawału...
tyle krwi... karetka... powiedział, że zawiadomi... Dennis,
dobrze się czujesz? - A wyglądam na to? - szepnąłem.
- Nie - odparła i wybuchnęła płaczem.
- Więc nie... - Musiałem przełknąć bolesny, suchy guz, który
wyrósł mi w gardle. - Więc nie zadawaj głupich pytań. Kocham cię.
Objęła mnie.
- Powiedział, że zawiadomi też policję - dodała.
Prawie jej nie słyszałem. Odnalazłem wzrokiem stertę pogiętego
żelastwa stanowiącą szczątki Christine. Szczątki... Tak, to było
dobre słowo. Właściwie w niczym nie przypominała już samochodu.
Ale dlaczego nie spłonęła? Jeden z kołpaków leżał obok niej jak
pusty, poobijany talerz. - Jak dawno temu zatrzymałaś ten pług? -
 zapytałem ochrypłym szeptem. - Jakieś pięć minut. Potem
znalazłam jakąś szmatę i zmoczyłam ją w wiadrze z wodą. Dennis...
Dzięki Bogu, już po wszystkim. Brzdęk! Brzdęk! Brzdęk!
Wciąż wpatrywałem się w kołpak.
Wgniecenia zaczęły się prostować.
Nagle podskoczył, ustawił się na krawędzi i jak wielka moneta
potoczył w kierunku samochodu. Leigh również to dostrzegła. Jej
twarz zamarła w grymasie przerażenia, oczy niemal wyszły z orbit,
usta zaś ułożyły się jak do słowa "nie", ale nie wydobył się z
nich żaden dźwięk. - Wejdź do kabiny - poleciłem jej przyciszonym
głosem, jakbym bał się, że Christine nas usłyszy. Kto wie, może
rzeczywiście słyszała? - Usiądź obok mnie. Będziesz naciskać gaz,
a ja zajmę się sprzęgłem. - Nie... - wykrztusiła wreszcie.
Oddychała płytko i szybko. - Nie... nie... Wrak drgał, poruszał
się i skręcał. Był to najbardziej niezwykły i przerażający widok,
jaki dane mi było ujrzeć w życiu. Wił się jak... jak zwierzę,
które nie jest do końca... martwe. Metal tarł o metal, blachy
prostowały się ze szczękiem. Na moich oczach zgięta śruba leżąca
na podłodze odzyskała dawny kształt i poturlała się w kierunku
drgającej kupy złomu. - Wsiadaj - powtórzyłem.
- Dennis, ja nie mogę - wymamrotała. Wargi trzęsły się jej jak
w febrze. - Już nie mogę... To ciało... Te zwłoki... to był
ojciec Arniego. Już nie mogę, zrozum... - Musisz.
Spojrzała na mnie, przeniosła wzrok na wijące się w ohydny sposób
szczątki wstrętnej dziwki, którą dzielili się Arnie i LeBay,
zeszła ze stopnia i zaczęła obchodzić od przodu szoferkę Petunii.
Z poruszającego się złomowiska wystrzelił nagle kawałek
chromowanej stali, raniąc ją głęboko w nogę. Leigh krzyknęła
głośno, przebiegła szybko na drugą stronę ciężarówki, wdrapała
się do kabiny i wepchnęła obok mnie. - C-co... Co mam robić?
Złapałem się mocno krawędzi dachu, wychyliłem do połowy z kabiny
i nacisnąłem prawą nogą pedał sprzęgła. Silnik Petunii wciąż
pracował. - Tylko wciśnij gaz - powiedziałem. - I trzymaj go tak,
bez względu na to, co się będzie działo. Ściskając kierownicę
prawą ręką, lewą zaś trzymając się dachu, zwolniłem sprzęgło.
Przetoczyliśmy się przez wrak, miażdżąc go pod kołami i
rozwlekając po posadzce. We wnętrzu mojej czaszki rozległ się
kolejny wściekły wrzask. Leigh złapała się oburącz za głowę.
- Nie mogę, Dennis! Nie mogę! Ona... To krzyczy!
- Musisz wytrzymać. - Stopa Leigh zsunęła się z pedału gazu, na
zewnątrz zaś rozległo się co prawda jeszcze odległe, ale
zbliżające się z każdą chwilą wycie syren. Nie zwracając uwagi
na szarpiący mi nogę ból chwyciłem ją za ramię. - Leigh, na razie
jeszcze nic się nie zmieniło. Musisz to zrobić! - Ale ona krzyczy
na mnie!
- Tracimy czas, a właściwie nic nie osiągnęliśmy. Wytrzymaj
jeszcze trochę. - Spróbuję - szepnęła i ponownie nacisnęła pedał
gazu.
Wrzuciłem wsteczny bieg. Petunia cofnęła się o sześć metrów.
Wdusiłem sprzęgło, włączyłem jedynkę... - Dennis, nie! -
wrzasnęła nagle Leigh. - Spójrz!
Matka i dziecko, Weronika i Rita, stały trzymając się za ręce
przed poskręcanym wrakiem Christine, wpatrując się w nas
poważnymi, smutnymi oczami. - Ich tutaj nie ma - powiedziałem. -
 A nawet jeżeli są, to najwyższa pora, żeby wróciły tam... -
Znowu ból w nodze i towarzysząca mu fala szarości. - Tam, gdzie
ich miejsce. Trzymaj nogę na gazie. Puściłem sprzęgło. Petunia
ruszyła naprzód, nabierając powoli prędkości. Dwie postaci nie
rozpłynęły się w powietrzu, jak to się dzieje na filmach, tylko
blakły stopniowo, tracąc barwy... aż wreszcie zupełnie zniknęły.
Uderzyliśmy po raz kolejny w Christine, miażdżąc to, co jeszcze
zostało do miażdżenia. Rozległ się jęk dartego metalu. - Nie ma
ich - szepnęła Leigh. - Rzeczywiście ich nie ma. W porządku,
Dennis. W porządku. Jej głos dobiegał do mnie jakby z końca
bardzo długiego korytarza. Cofnąłem Petunię, po czym znowu
ruszyłem do przodu. A potem jeszcze raz. I jeszcze. Jak długo?
Nie mam pojęcia. Wiem tylko tyle, że za każdym uderzeniem w mojej
nodze następowała kolejna eksplozja bólu, świat zaś okrywał się
coraz grubszą peleryną szarości. Wreszcie podniosłem z trudem
głowę i zobaczyłem, że ciemność za kwadratowymi okienkami w
drzwiach wypełniła się krwią. Nie była to jednak krew, tylko
pulsujące czerwone światła. Do drzwi dobijali się jacyś ludzie. -
 Czy już wystarczy? - zapytała Leigh.
Spojrzałem na Christine... tyle tylko, że to już nie była
Christine, a rozwleczona po betonowej podłodze sterta pogiętego
metalu, strzępów tapicerki i odłamków szkła. - Musi wystarczyć -
 odparłem. - Wpuść ich, Leigh.
Kiedy poszła, zemdlałem po raz drugi.

Potem nastąpiła seria zmieniających się, poplątanych obrazów.
Przed oczami pojawiały mi się na chwilę różne rzeczy, by zaraz
potem zniknąć w ciemności. Pamiętam, jak wystawiano z karetki
nosze na kółkach, jak rozkładano je - blask jarzeniówek odbijał
się w chromowanych rurkach - i jak ktoś mówił: "Rozetnijcie
nogawkę, niech choć rzucę na to okiem". Ktoś inny - zdaje się,
że Leigh - powtarzał niemal bez przerwy: "Tylko nie zróbcie mu
krzywdy, błagam, tylko nie zróbcie mu krzywdy!" Pamiętam widok
sufitu karetki... To musiała być karetka, ponieważ na granicy
mojego pola widzenia kołysały się cały czas dwie kroplówki.
Pamiętam chłodne dotknięcie watki umaczanej w środku
dezynfekującym, a następnie ukłucie igły. Potem wszystko stało
się jeszcze bardziej dziwaczne i niezwykłe. Gdzieś głęboko w
podświadomości kołatało mi się przekonanie, że nie śnię -
dowodził tego choćby ból, który towarzyszył mi bez chwili przerwy
- a jednocześnie mógłbym przysiąc, że to jednak był sen. Z
pewnością przyczyniła się do tego potężna dawka środków
uśmierzających i szok, w jakim cały czas się znajdowałem. Słowo
honoru. Widziałem matkę zalewającą się łzami w pokoju
przypominającym do obrzydzenia ten, w którym spędziłem całą
jesień. Potem pojawił się mój ojciec, a wraz z nim ojciec Leigh;
ich twarze były takie poważne i zaniepokojone, że wyglądali jak
podniesione do kwadratu uosobienie nieszczęścia. Mój ojciec
nachylił się nade mną i zapytał głosem, który przedarł się jak
grom przez spowijający moją głowę bandaż: "Dennis, skąd tam wziął
się Michael?" A więc to najbardziej chcieli wiedzieć: skąd tam
wziął się Michael. Och, przyjaciele - pomyślałem. Mógłbym
niejedno wam opowiedzieć... Pojawiła się też pani Cabot, która
zapytała: "W co ty wplątałeś moją córkę, chłopcze?" Wydaje mi
się, że odpowiedziałem jej coś w tym rodzaju: "Tu nie chodzi o
to, w co ją wplątałem, ale o to, z czego ona was wyciągnęła".
Uważam, że zważywszy na okoliczności była to nawet dość rezolutna
odpowiedź. Mignęła mi także Elaine - zdaje się, że z jakimś
przysmakiem, którego w żaden sposób nie mogłem dosięgnąć - oraz
Leigh, która kazała mi unieść ramię, żeby mogła zawiązać mi swoją
nylonową wstążkę. Nie spełniłem jej życzenia, gdyż każda z moich
rąk zdawała się ważyć tyle co stalowa belka. Potem pojawił się
Arnie i to oczywiście musiał być sen.
"Dzięki, chłopie" - powiedział, a ja zauważyłem z przerażeniem,
że lewe szkło w jego okularach uległo rozbiciu. Twarz była w
porządku, ale to szkło... ogromnie mnie przestraszyło. "Bardzo
ci dziękuję. Zrobiłeś, co należało. Teraz czuję się znacznie
lepiej. Myślę, że wszystko jeszcze się ułoży". Nie ma sprawy,
Arnie - powiedziałem, a raczej spróbowałem powiedzieć, lecz on
już zniknął. Dopiero następnego dnia - nie dwudziestego, tylko
w niedzielę, dwudziestego pierwszego stycznia - zacząłem powoli
dochodzić do siebie. Lewa noga, znowu w gipsie, wisiała w
znajomej pozycji na wyciągu. Obok łóżka siedział jakiś człowiek,
którego widziałem po raz pierwszy w życiu, i czytał paperbackowe
wydanie powieści Johna D. MacDonalda. Kiedy zauważył, że na niego
patrzę, odłożył książkę, zaznaczywszy uprzednio miejsce, w którym
przerwał lekturę. - Witaj z powrotem w świecie żywych, Dennis -
powiedział z umiarkowanym entuzjazmem. - Pan jest lekarzem? -
zapytałem. Na pewno nie był to doktor Arroway, który opiekował
się mną poprzednim razem. Ten facet był co najmniej o dwadzieścia
lat młodszy i dwadzieścia pięć kilogramów lżejszy. Wyglądał na
niezłego twardziela. - Oficerem Policji Stanowej - odparł. -
Nazywam się Richard Mercer. Rick, jeśli nie masz niż przeciwko
temu. Wyciągnął rękę. Z najwyższym trudem udało mi się podnieść
swoją i jej dotknąć, ale o żadnym uścisku nie mogło nawet być
mowy. Poza tym strasznie bolała mnie głowa i chciało mi się pić.
- Z przyjemnością z tobą pogadam, Rick, i odpowiem na wszystkie
pytania, ale najpierw chciałbym widzieć się z lekarzem. -
Spojrzał na mnie z niepokojem, więc dodałem pośpiesznie: - Muszę
wiedzieć, czy jeszcze kiedykolwiek będę mógł chodzić. - Jeśli ten
Arroway mówi prawdę, to wstaniesz z łóżka za cztery do sześciu
tygodni - odparł Mercer. - Na szczęście nie złamałeś jej jeszcze
raz, tylko bardzo mocno ją nadwerężyłeś. Spuchła jak kiełbasa.
Wspomniał coś o tym, że chyba urodziłeś się w czepku. - A co z
Arniem? Z Arniem Cunninghamem? Wie pan coś o...
Uciekł spojrzeniem w bok.
- Co z nim? Co mu się stało?
Zawahał się.
- Dennis... Nie jestem pewien, czy to właściwa pora...
- Ja muszę wiedzieć! Czy Arnie... Czy on nie żyje?
Mercer westchnął ciężko.
- Tak, nie żyje. On i jego matka mieli wypadek samochodowy na
autostradzie. Jeżeli to był wypadek. Chciałem coś powiedzieć, ale
nie mogłem. Wskazałem ruchem głowy na karafkę z wodą stojącą na
szafce przy łóżku. To bardzo przygnębiające uczucie znaleźć się
w szpitalnym pokoju i wiedzieć dokładnie, co gdzie się znajduje.
Mercer nalał szklankę, wetknął zakrzywioną słomkę i podał mi. Po
kilku łykach zrobiło mi się trochę lepiej. A raczej nie tyle
mnie, co mojemu gardłu. - Co pan chce przez to powiedzieć?
- To się stało w piątek wieczorem, kiedy śnieg wcale nie był taki
gęsty. Służba drogowa ogłosiła tylko drugi stopień zagrożenia -
nawierzchnia mokra i czysta, ograniczona widoczność, konieczność
zachowania wzmożonej ostrożności. Sądząc z siły uderzenia nie
jechali szybciej niż jakieś czterdzieści pięć mil na godzinę.
Volvo pani Cunningham wpadło w poślizg, przebiło barierę i
zderzyło się czołowo z nadjeżdżającą z przeciwnej strony
półciężarówką. Zaraz potem eksplodowało. Zamknąłem oczy.
- Czy Regina...
- To samo. Śmierć na miejscu. Nie wiem, czy to ma jakiekolwiek
znaczenie, ale wygląda na to, że żadne z nich... - ...nie
cierpiało - dokończyłem. - Gówno prawda. Cierpieli, i to bardzo.
- Z trudem powstrzymałem łzy cisnące mi się do oczu. - Wszyscy
troje. Boże, wszyscy troje... - Kierowca półciężarówki ma tylko
złamaną rękę. Twierdzi, że w samochodzie, który na niego wpadł,
jechały trzy osoby. - Trzy?
- Tak. Utrzymuje też, że wyglądało to tak, jakby ze sobą
walczyły. - Mercer utkwił we mnie nieruchome spojrzenie. -
Wysnuliśmy na tej podstawie teorię, że wzięli jakiegoś
autostopowicza spod ciemnej gwiazdy, który uciekł z miejsca
wypadku przed pojawieniem się policji. Nikt, kto znał Reginę
Cunningham, nie wpadłby na podobny pomysł. Prędzej zjawiłaby się
w kapciach na zebraniu rady wydziału, niż zabrała do samochodu
autostopowicza. Rzeczy, które należy robić, i te, których nie
należy, były w jej umyśle określone jednoznacznie i raz na
zawsze. Nic nie mogło tego zmienić. To musiał być LeBay. Nie mógł
przebywać w dwóch miejscach naraz, więc pod koniec, kiedy
zorientował się, jak marnie wyglądają jego szanse w Garażu
Darnella, spróbował wrócić do Arniego. Można tylko zgadywać, co
się wtedy stało. Ja jednak uważałem i uważam nadal, że Arnie
stawił mu opór... i zasłużył sobie co najmniej na remis. - Arnie
nie żyje... - szepnąłem. Nie mogłem już powstrzymać łez. Byłem
na to za słaby i zbyt wstrząśnięty. A więc jednak nie udało mi
się go uratować. Innych - być może, ale nie Arniego. - Powiedz
mi, co się stało - zażądał Mercer. Położył książkę na szafce i
nachylił się ku mnie. - Powiedz mi wszystko, co wiesz, Dennis.
Od początku do końca. - Co powiedziała Leigh? - zapytałem. - Jak
ona się czuje? - Przez cały piątek była tutaj na obserwacji -
odparł Mercer. - Miała rozciętą skórę na głowie. Założyli jej
chyba z dziesięć szwów. Na szczęście na twarzy nie zostaną żadne
blizny. To bardzo ładna dziewczyna. - Więcej - poprawiłem go.-
Jest piękna.
- Nic nie chciała powiedzieć - przyznał Mercer z powściągliwym
uśmiechem. Myślę, że był to uśmiech podziwu. - Ani mnie, ani
swojemu ojcu. Delikatnie mówiąc, jest tym wszystkim trochę
przygnębiona. Powtarza w kółko, że tylko ty możesz zadecydować,
co i kiedy powiedzieć. - Spojrzał na mnie z zastanowieniem. -
Dlatego że, jak twierdzi, ty zakończyłeś całą tę historię. - Nie
zrobiłem nic wielkiego - mruknąłem. Wciąż jeszcze usiłowałem
oswoić się z myślą, że Arnie nie żyje. To chyba niemożliwe,
prawda? Kiedy mieliśmy po dwanaście lat, pojechaliśmy razem do
obozu Winnesko w Vermont. Po pewnym czasie stęskniłem się za
rodzicami i postanowiłem, że zadzwonię do nich i poproszę, żeby
po mnie przyjechali, ale kiedy powiedziałem o tym Arniemu, ten
wyśmiał mnie i zagroził, że jeśli to zrobię, on rozpowie w
szkole, że zostałem karnie wyrzucony z obozu za objadanie się w
łóżku słodyczami. Wspinaliśmy się na szczyt wysokiego drzewa
rosnącego za moim domem i wycinaliśmy w korze nasze inicjały.
Nieraz zostawał u nas na noc i wtedy często oglądaliśmy w
telewizji Teatr Niesamowitości, przytuleni do siebie na kanapie
i nakryci po czubek nosa starym kocem. Zajadaliśmy się kanapkami
z Cudownego Chlebka. Kiedy Arnie miał czternaście lat,
opowiedział mi ze wstydem o swoich erotycznych snach i podzielił
się podejrzeniami, że one właśnie są przyczyną nocnego moczenia.
Ja jednak najczęściej wracałem we wspomnieniach do naszych
hodowli mrówek. Jak to możliwe, żeby teraz był martwy, skoro
kiedyś razem hodowaliśmy mrówki? I to wcale nie tak dawno temu.
Gotów byłem przysiąc, że od tamtych czasów nie minęło więcej niż
tydzień lub dwa. Otworzyłem już nawet usta, by powiedzieć
Mercerowi, że na pewno się myli, ale zaraz je zamknąłem. Nie
zrozumiałby tego. Był obcy. To nieprawda, Arnie - pomyślałem. To
nieprawda, zgadza się? Boże, przecież tyle jeszcze mieliśmy
zrobić. Jeszcze ani razu nie byliśmy na podwójnej randce w kinie
dla zmotoryzowanych. - Co się stało? - powtórzył pytanie Mercer.
- Powiedz mi, Dennis. - Nigdy byś w to nie uwierzył.
- Zdziwiłbyś się, w jak wiele jestem skłonny uwierzyć - odparł. -
 I zdziwiłbyś się, jak wiele wiemy. Tę sprawę prowadził przede
mną facet nazwiskiem Junkins. Zginął niedaleko stąd. Był moim
przyjacielem. Dobrym przyjacielem. Tydzień przed śmiercią
powiedział mi, że w Libertyville dzieje się coś, w co nikt by nie
uwierzył. A potem został zabity. Dla mnie to sprawa osobista.
Poruszyłem się ostrożnie w łóżku.
- Nie powiedział nic więcej?
- Tylko tyle, że chyba udało mu się wpaść na trop morderstwa
sprzed wielu lat - odparł Mercer, wciąż nie spuszczając ze mnie
wzroku. - Ale to podobno i tak nie miało większego znaczenia,
ponieważ sprawca już nie żył. - LeBay - mruknąłem i pomyślałem,
że skoro Junkins wiedział tak wiele, to nic dziwnego, że
Christine go zabiła. Zginął, gdyż dotarł niebezpiecznie blisko
prawdy. - Rzeczywiście, wymienił to nazwisko - przyznał Mercer
i nachylił się jeszcze bliżej. - Powiem ci coś jeszcze, Dennis.
Junkins był znakomitym kierowcą. W młodości, zanim się ożenił,
brał udział w wyścigach na Philly Plains i sporo z nich wygrał.
Wypadł z szosy jadąc z prędkością co najmniej stu dwudziestu mil
na godzinę. Ten, kto go ścigał - a jesteśmy pewni, że ktoś go
ścigał - był przynajmniej równie dobry jak on. - Zgadza się.
- Przyjechałem tu zupełnie prywatnie. Czekałem od dwóch godzin,
kiedy się obudzisz. Wczoraj siedziałem do późnego wieczoru, aż
wreszcie kazali mi się stąd wynosić. Nie przywiozłem stenografa,
nie mam magnetofonu i zapewniam cię, że nikt nas nie podsłuchuje.
Jak będziesz składał zeznania - o ile do tego w ogóle dojdzie -
wtedy co innego. Ale na razie jesteśmy tylko ty i ja. Muszę
wiedzieć. Choćby dlatego, że od czasu do czasu widuję żonę i
dzieciaki Rudy'ego Junkinsa. Kapujesz? Bardzo długo, chyba z pięć
minut, zastanawiałem się nad tym, co mi powiedział. Siedział i
cierpliwie czekał. Wreszcie skinąłem głową. - W porządku. Ale i
tak mi nie uwierzysz.
- Zobaczymy.
Otworzyłem usta nie mając najmniejszego pojęcia, co się z nich
wydobędzie. - Był kozłem ofiarnym - zacząłem. - W każdej szkole
średniej musi być przynajmniej dwoje takich. To ogólnokrajowe
prawo. Okazja do wyżycia się dla każdego. Tyle tylko, że
czasem... czasem udaje im się czegoś złapać i przeżyć. Arnie miał
najpierw mnie, a potem Christine. Spojrzałem mu w oczy. Były
szare i zadziwiająco przypominały oczy Arniego. Gdyby wtedy
drgnęła mu powieka, zakończyłbym w tym miejscu swoją opowieść i
kazał mu napisać w raporcie, co mu się żywnie podoba, i
opowiedzieć dzieciom Junkinsa taką bajeczkę, jaką tylko zdoła
wymyślić. On jednak tylko skinął głową, przyglądając mi się
uważnie. - Po prostu chciałem, żebyś to dobrze zrozumiał -
wyjaśniłem. W gardle utkwił mi kłąb suchych pakuł,
uniemożliwiając powiedzenie tego, co powinienem był powiedzieć:
Leigh Cabot pojawiła się później. Przełknąłem potężny haust wody
i zacząłem mówić. Mówiłem nieprzerwanie przez następne dwie
godziny.

Wreszcie skończyłem. Nie było żadnego punktu kulminacyjnego; po
prostu umilkłem, z gardłem obolałym od długotrwałego mówienia.
Nie zapytałem, czy mi uwierzył, nie zapytałem, czy zamknie mnie
u czubków, czy może przyzna medal dla najlepszego kłamcy w kraju.
Przypuszczałem, że uwierzył przynajmniej w znaczną część mojej
opowieści, gdyż współbrzmiała z tym, czego zdążył się wcześniej
dowiedzieć z innych źródeł. Nie wiedziałem natomiast, co myśli
o całej reszcie - o Christine, LeBayu i o przeszłości sięgającej
mackami do teraźniejszości. Nie wiem tego do dzisiaj. Zapadła
cisza. Przerwał ją uderzywszy dłońmi w kolana i podniósł się z
miejsca. - Dobra! - powiedział. - Twoi rodzice pewnie już czekają
pod drzwiami. - Całkiem możliwe.
Wyciągnął z kieszeni portfel i wyjął z niego małą białą wizytówkę
ze swoim nazwiskiem i numerem telefonu. - Najczęściej można mnie
tam złapać, a jeśli nie, to powiedzą ci, gdzie jestem. Kiedy
zobaczysz się z Leigh Cabot, czy powtórzysz jej to samo co mnie
i poprosisz, żeby się ze mną skontaktowała? - Dobrze, skoro tego
chcesz.
- Sądzisz, że ona potwierdzi twoją historię?
- Tak.
Spojrzał na mnie uważnie.
- Powiem ci tylko tyle, Dennis: nawet jeżeli kłamiesz, to nie
masz o tym pojęcia. Wyszedł z pokoju. Potem widziałem go tylko
raz, na wspólnym pogrzebie Arniego i rodziców. Gazety zamieściły
wstrząsającą relację o niesamowitej tragedii: ojciec ginie przed
domem, matka i syn na autostradzie. Paul Harvey wykorzystał to
w swoim programie. Nikt nawet nie wspomniał o tym, że w Garażu
Darnella była także Christine.

Wieczorem, kiedy przyszli z odwiedzinami rodzice i Elaine,
znajdowałem się już w znacznie lepszym nastroju. Częściowo
dlatego, że odsłoniłem duszę przed Mercerem (który, jak by
powiedział jeden z wykładowców psychologii na moim uniwersytecie,
spełnił rolę "życzliwie zainteresowanego nieznajomego", czyli
kogoś, z kim najłatwiej jest szczerze porozmawiać), ale chyba
przede wszystkim dzięki popołudniowej wizycie doktora Arrowaya.
Był na mnie wściekły i poradził mi, żebym następnym razem po
prostu odciął sobie nogę piłą łańcuchową i w ten sposób
oszczędził wszystkim wielu kłopotów, ale także poinformował mnie
szorstkim tonem, że jego zdaniem nie nastąpiły żadne
nieodwracalne uszkodzenia. Na odchodnym ostrzegł mnie jeszcze,
że mimo wszystko nie zwiększyłem w istotny sposób swoich szans
na wzięcie udziału w maratonie bostońskim. Tak więc rodzinna
wizyta upłynęła w rozluźnionej atmosferze, głównie dzięki Elaine,
która paplała bez przerwy o zbliżającym się kataklizmie, to
znaczy o jej Pierwszej Randce. Piegowaty, mongoloidalny kretyn
nazwiskiem Brandon Hurling zaprosił ją na wrotki. Tata miał ich
odwieźć i przywieźć z powrotem. Pierwsza klasa. Rodzice
przyłączyli się do naszych przekomarzań, ale mama cały czas
rzucała tacie nerwowe spojrzenia z rodzaju "tylko-nie-zapomnij"
Wreszcie wyszła, zabierając ze sobą Elaine, on zaś został przy
moim łóżku. - Co się właściwie stało? - zapytał. - Leigh
opowiedziała swojemu ojcu jakąś zwariowaną historię o samochodach
jeżdżących bez kierowców, o martwych dziewczynkach i licho wie,
o czym jeszcze. Kompletne szaleństwo! Skinąłem głową. Byłem już
bardzo zmęczony, ale nie chciałem, żeby rodzice Leigh myśleli,
że ich okłamuje, albo zaczęli podejrzewać, że zwariowała. Jeżeli
miała poprzeć mnie przed Mercerem, ja musiałem jej pomóc
przekonać staruszków. - Zgadza się, to niesamowita historia -
potwierdziłem. - Ale lepiej wyślij mamę i Elaine na ciastko albo
jeszcze lepiej do kina. - Jest aż tak długa?
- Zgadza się. Bardzo długa.
Przez chwilę przyglądał mi się niepewnie.
- W porządku - powiedział wreszcie.
Tak więc powtórzyłem swą opowieść po raz drugi. Teraz
opowiedziałem ją trzeci raz, a jak mawiają niektórzy, do trzech
razy sztuka. Spoczywaj w pokoju, Arnie.
Kocham cię, chłopie.


EPILOG

Gdyby to była zmyślona historia, zakończyłbym ją chyba tym, że
rycerz ze złamaną nogą wyzdrowiał i pojął za żonę swoją damę z
Garażu Darnella, tę z różową wstążką od włosów i wystającymi
kośćmi policzkowymi. Tak się jednak nie stało. Leigh Cabot nazywa
się teraz Leigh Ackerman. Mieszka w Taos, w Nowym Meksyku, i jest
żoną miejscowego przedstawiciela IBM. W wolnych chwilach zajmuje
się sprzedażą oprogramowania. Ponieważ jednak ma dwie córeczki,
identyczne bliźniaczki, nie ma tych chwil zbyt wiele. Wciąż
staram się wiedzieć, co porabia, gdyż moje zainteresowanie dla
niej wcale nie osłabło. Na Boże Narodzenie pisujemy do siebie
kartki z życzeniami; pamiętam też o jej urodzinach, gdyż ona
nigdy nie zapomina o moich. Tak to wygląda. Chwilami wydaje mi
się, że minęło już więcej niż cztery lata. Co się z nami stało?
Nie mam pojęcia. Przez dwa lata chodziliśmy ze sobą, spaliśmy
razem (z satysfakcją dla obu stron), uczęszczaliśmy na ten sam
uniwersytet (Drew) i byliśmy znakomitymi przyjaciółmi. Jej ojciec
po rozmowie z moim ojcem nie odezwał się ani słowem na temat
naszej szalonej historii, choć wydaje mi się, że od tamtej pory
zawsze odnosił się do mnie z odrobiną podejrzliwości. Myślę, że
zarówno on, jak i pani Cabot odetchnęli z ulgą, kiedy nasze drogi
się rozeszły. Odczułem to, kiedy zaczęliśmy się od siebie
oddalać, i bardzo mnie to zabolało. Pragnąłem jej tak, jak
pragnie się czegoś, od czego wcale nie jest się uzależnionym -
cukierków, coca-coli, czekolady. Nosiłem w sercu jej wizerunek,
lecz czyniłem to głównie dla własnego zadowolenia. A może jednak
wiem, co się stało. Wydarzenia, jakie rozegrały się w Garażu
Darnella, stanowiły tajemnicę, którą dzieliliśmy tylko między
sobą. Oczywiście kochankowie muszą mieć jakąś tajemnicę, ale
chyba nie tego rodzaju. Było to coś zimnego i nienaturalnego,
cuchnącego szaleństwem albo i czymś gorszym - grobem. Zdarzały
się takie noce, kiedy kochaliśmy się, a potem leżeliśmy nadzy w
łóżku, przytuleni mocno do siebie, lecz mimo to tamta sprawa
potrafiła wcisnąć się między nas, przybierając kształt twarzy
Rolanda D. LeBaya. Całowałem jej usta, piersi lub brzuch,
rozgrzany narastającym podnieceniem, i nagle słyszałem zgrzytliwy
głos: "To najwspanialszy zapach na świecie... może z wyjątkiem
cipki". Zamierałem wtedy w bezruchu, a całe moje uniesienie
znikało bez śladu. Bóg mi świadkiem, że czasem widziałem to samo
w jej twarzy. Kochankowie nie zawsze są szczęśliwi zaraz po tym,
co zrobili, nawet jeżeli zrobili to najlepiej, jak umieli.
Nauczenie się tej prostej prawdy zajęło mi cztery lata. Tak więc
- zaczęliśmy oddalać się od siebie. Sekret potrzebuje dwóch
twarzy, w których może się odbijać, i dwóch par oczu, żeby się
cały czas obserwować. Choć bardzo ją kochałem, to ani pocałunki,
ani pieszczoty, ani wspólne spacery wśród niesionych podmuchami
wiatru jesiennych liści nie były w stanie dorównać tamtej chwili,
kiedy zawiązała mi na ramieniu swoją wstążkę. Leigh zrezygnowała
ze studiów, żeby wyjść za mąż. Żegnaj, Drew, witaj, Taos. Byłem
na ich ślubie. Dość miły facet. Jeździł wtedy hondą civic.

Jak się okazało, moje obawy związane z niezdolnością do gry w
piłkę były przedwczesne, gdyż Uniwersytet Drew w ogóle nie miał
drużyny futbolowej. W związku z tym w każdym semestrze mogłem
wziąć sobie jakiś dodatkowy przedmiot i przez dwa lata uczęszczać
na zajęcia także przez część przerwy letniej, zamiast pocić się
na treningach i uganiać za piłką po boisku. W rezultacie
skończyłem studia przed terminem - dokładnie trzy semestry
wcześniej, jeśli chodzi o ścisłość. Gdybyście spotkali mnie na
ulicy, nie zauważylibyście, że kuleję, ale po cztero- lub
pięciomilowym spacerze zwrócilibyście na pewno uwagę, że trochę
ściąga mnie na prawą stronę (w ramach ćwiczeń staram się
codziennie pokonywać na piechotę od trzech do czterech mil). Lewa
noga boli mnie we wszystkie deszczowe dni. I śnieżne noce. A
czasem, kiedy dręczą mnie senne koszmary - ostatnio zdarza się
to coraz rzadziej - budzę się zlany potem ściskając oburącz to
miejsce nad kolanem, gdzie pozostała mi twarda, wystająca gula.
Jednak na szczęście wszystkie obawy związane z wózkami
inwalidzkimi i ortopedycznymi butami okazały się całkowicie
bezpodstawne. Futbolu też mi specjalnie nie brakuje; zdaje się,
że tak naprawdę to nigdy go nie lubiłem. Michael, Regina i Arnie
Cunningham zostali pochowani w rodzinnym grobie na cmentarzu w
Libertyville. W pogrzebie uczestniczyli niemal wyłącznie
członkowie rodziny: siostra Reginy z Ligonier, krewni Michaela
z New Hampshire i Nowego Jorku, jeszcze kilka osób. Ceremonia
odbyła się pięć dni po finałowej, diabelskiej scenie w garażu.
Trumny były zamknięte. Widok tych trzech drewnianych skrzyń,
ustawionych jedna obok drugiej jak żołnierze, wstrząsnął mną do
głębi. Wspomnienia o hodowlach mrówek musiały ustąpić wobec ich
milczącego świadectwa. Trochę płakałem. Następnie podjechałem
wózkiem do środkowej trumny i delikatnie dotknąłem jej ręką. Nie
wiedziałem, czy w tej właśnie spoczywa Arnie i w gruncie rzeczy
nic mnie to nie obchodziło. Zamknąłem oczy, opuściłem głowę i
trwałem w tej pozycji przez dłuższą chwilę, kiedy nagle
usłyszałem za sobą czyjś głos: - Odwieźć cię z powrotem, Dennis?
Odwróciłem się z wysiłkiem i zobaczyłem Mercera. W ciemnym
wełnianym garniturze wyglądał niemal jak prawnik. - Jasne -
odparłem. - Daj mi tylko jeszcze parę sekund, dobrze? - W
porządku.
Zawahałem się, po czym powiedziałem:
- W gazetach napisali, że Michael zginął przed swoim domem.
Przejechał go jakiś samochód, kiedy pośliznął się na jezdni, czy
coś w tym rodzaju. Skinął głową.
- To twoja robota?
Tym razem on się zawahał.
- To znacznie upraszcza sprawę. - Spojrzał na Leigh stojącą nieco
dalej w towarzystwie moich rodziców. Rozmawiała z mamą, ale cały
czas zerkała niespokojnie w moim kierunku. - Ładna dziewczyna -
powtórzył to samo, co powiedział w szpitalu. - Kiedyś się z nią
ożenię - odparłem.
- Wcale bym się nie zdziwił. Czy ktoś już ci kiedyś powiedział,
że masz jaja jak tygrys? - Zdaje się, że trener Puffer. Ale tylko
raz.
Mercer uśmiechnął się.
- Więc jak, jedziemy? Musisz się z tym pogodzić, Dennis.
- Łatwiej powiedzieć, niż zrobić.
Skinął głową.
- Tak, chyba masz rację.
- Odpowiesz mi na jedno pytanie? Okropnie mnie to męczy.
- Spróbuję.
- Co zrobiliście... - Głos uwiązł mi w gardle. Musiałem
odchrząknąć i zacząć od początku. - Co zrobiliście z... z
wrakiem? - Osobiście tego dopilnowałem - odparł Mercer pozornie
lekkim i swobodnym tonem, lecz jego twarz pozostała bardzo, ale
to bardzo poważna. - Kazałem dwóm facetom z miejscowej policji
przepuścić go przez zgniatarkę na zapleczu Garażu Darnella.
Wyszła z tego mniej więcej taka kostka. - Pokazał dłońmi odcinek
około półmetrowej długości. - Jeden z nich paskudnie się przy tym
skaleczył. Musieli go zszywać. - Uśmiechnął się, ale był to
najbardziej gorzki i lodowaty uśmiech, jaki widziałem w życiu. -
 Powiedział, że coś go ugryzło. A potem chwycił za poręcze wózka
i zawiózł mnie z powrotem do tylnej części kościoła, gdzie
czekali na mnie rodzice i moja dziewczyna.

To już cała historia. Z wyjątkiem snów.
Jestem teraz starszy o cztery lata i twarz Arniego zatarła się
już lekko w mojej pamięci, jak zbrązowiała fotografia ze starego
albumu. Nigdy bym nie uwierzył, że coś takiego jest możliwe, ale
tak właśnie się stało. W tym czasie udało mi się pokonać próg
dorosłości; mam dyplom wyższej uczelni, na którym atrament zdążył
już prawie wyschnąć, i uczę historii w szkole średniej. Kiedy
zaczynałem w ubiegłym roku, dwaj spośród moich uczniów - obaj w
typie Buddy'ego Reppertona - byli starsi ode mnie. Mieszkam sam,
choć w moim życiu znalazło się miejsce dla kilku interesujących
kobiet, i prawie wcale nie myślę o Arniem. Chyba że w snach.
Sny nie są jedynym powodem, dla którego spisałem tę opowieść -
istnieje jeszcze jeden, który wam za chwilę wyjawię - ale
skłamałbym, gdybym twierdził, że nie przyczyniły się w znacznym
stopniu do podjęcia przeze mnie tego wysiłku. Być może jest to
próba oczyszczenia rany, by mogła się wreszcie zagoić, a może po
prostu nie jestem wystarczająco zamożny, żeby zafundować sobie
psychiatrę. W jednym z moich snów wracam do kościoła, w którym
odbywało się nabożeństwo żałobne. Trzy trumny stoją nadal na
swoim miejscu, ale oprócz nich w świątyni jestem tylko ja sam.
Podpierając się kulami stoję przy samych drzwiach na początku
głównej nawy. Nie chcę nigdzie iść, lecz kule same się poruszają,
ciągnąc mnie do ołtarza. Dotykam środkowej trumny. Wieko
odskakuje jak na sprężynach, w wysłanym atłasem wnętrzu zaś leży
nie Arnie, lecz Roland D. LeBay, gnijące ciało w wojskowym
mundurze. Wstrętny odór rozkładu bucha mi w twarz, trup zaś
otwiera oczy i wyciąga do mnie czarne, pokryte pleśnią ręce. Nim
zdążę się cofnąć, chwyta mnie za koszulę, podnosi się z trumny
i przysuwa ohydną, napuchniętą twarz, po czym zaczyna bełkotać
skrzypiącym, chrapliwym głosem: "Nie zniszczysz tego zapachu,
prawda? Nic nie pachnie tak pięknie... może z wyjątkiem cipki...
z wyjątkiem cipki... z wyjątkiem cipki..." Próbuję krzyczeć, ale
nie mogę, gdyż ręce LeBaya zaciskają się coraz bardziej na mojej
szyi. W innym śnie - chyba jeszcze gorszym - jestem w pokoju
nauczycielskim w szkole średniej w Norton, gdzie pracuję. Biorę
pod pachę zeszyty i dokumenty i wychodzę na lekcję. W korytarzu,
wciśnięta między szare szafki uczniów, stoi Christine - nowiutka,
lśniąca, na oponach z białymi krawędziami, z błyszczącym
chromowanym emblematem na chłodnicy. Jest pusta, ale nagle jej
silnik ożywa i gaśnie... ożywa i gaśnie... ożywa i gaśnie. Ma
włączone radio. Czasem dobiegający z niego głos należy do
Richiego Valensa, który zginął wiele lat temu w katastrofie
samolotowej razem z Buddym Hollym i J.P. Richardsonem. Richie
śpiewa "La Bambę" przy wtórze latynoskich bębnów, a kiedy
Christine rusza ku mnie z piskiem opon, zostawiając na podłodze
czarne ślady i wyrywając klamkami drzwi szafek, spostrzegam, że
na jej czarnej jak noc tablicy rejestracyjnej widnieje trupia
główka, a nad nią napis: ROCK AND ROLL NIGDY NIE UMRZE. Wtedy się
budzę, czasem z krzykiem, zawsze trzymając się oburącz za nogę.

Jednak ostatnio takie sny nawiedzają mnie coraz rzadziej. Podczas
wykładów z psychologii - uczęszczałem na nie bardzo chętnie,
chyba w nadziei, że pomogą mi zrozumieć to, czego nie można
zrozumieć - dowiedziałem się także, iż ludzie, w miarę jak się
starzeją, mają coraz mniej snów. Myślę, że niedługo zupełnie
wrócę do normy. Przed minionymi świętami, kiedy jak zwykle
pisałem do Leigh kartkę z życzeniami, tknięty nagłym impulsem
dodałem pod podpisem jeszcze jedną linijkę: Jak sobie z tym
radzisz? Potem szybko zakleiłem kopertę i wrzuciłem do skrzynki,
żebym nie zdążył się rozmyślić. Miesiąc później otrzymałem
pocztówkę z odpowiedzią. Fotografia przedstawiała nowo wzniesione
w Taos Centrum Sztuki Użytkowej. Na odwrocie był mój adres i
tylko jedno zdanie: Z czym sobie radzę? L. W taki lub inny sposób
zawsze dowiadujemy się tego, czego chcemy się dowiedzieć. Mniej
więcej w tym samym czasie - wygląda na to, że moje myśli
najchętniej wracają właśnie do Świąt Bożego Narodzenia - wysłałem
krótki list do Mercera, ponieważ pewne pytanie, gnębiące mnie już
od dość dawna, ostatnio coraz bardziej nie dawało mi spokoju.
Zapytałem go mianowicie, co się stało z sześcianem metalu, w
który zamieniła się Christine. Nie otrzymałem odpowiedzi.
Jednak czas uczy mnie, jak dawać sobie z tym radę. Ostatnio myślę
o tym coraz rzadziej. Naprawdę. Tak więc udało mi się wreszcie
przelać na te kilkaset stron papieru wszystkie moje wspomnienia
i koszmary. Wkrótce wsadzę je w plastikowe okładki, schowam do
szuflady i zamknę ją na klucz. I to będzie naprawdę koniec.
Powiedziałem wam jednak, że istnieje jeszcze jeden powód, dla
którego podjąłem się tej pracy, prawda? Jego obsesyjne
pragnienie. Jego nieskończona wściekłość.
Przeczytałem to kilka tygodni temu w gazecie. Dziwaczna
informacja, która trafiła na dalekopis AP chyba właśnie ze
względu na swoją niezwykłość. "Bądź szczery, Guilder" - słyszę
głos Arniego, więc będę. Właśnie te kilka linijek tekstu
sprawiło, że zabrałem się do pisania. Właśnie one, nie zaś moje
sny i wspomnienia. Wiadomość dotyczyła osobnika nazwiskiem Sander
Galton, którego przezwisko, jak można się łatwo domyślić,
brzmiało Sandy. Otóż ów Sander Galton został zamordowany w
Kalifornii, w Los Angeles, gdzie pracował w kinie dla
zmotoryzowanych. Był sam, zamykał interes po skończonym nocnym
seansie. Sprzątał właśnie wnętrze baru, kiedy jakiś samochód
rozwalił ścianę, przebił się przez kontuar, rozbił maszynę do
prażenia kukurydzy i dopadł go w chwili, kiedy Sandy usiłował
otworzyć drzwi do kabiny projekcyjnej. Gliny domyśliły się, że
zdążył tam dobiec, ponieważ kiedy go znaleźli, ściskał w dłoni
klucz od tych drzwi. Przeczytałem tę notatkę zatytułowaną:
ZAGADKOWE MORDERSTWO W LA, SAMOCHÓD SPRAWCĄ i przypomniałem sobie
ostatnie słowa Mercera: "Powiedział, że coś go ugryzło". To
oczywiście niemożliwe, ale na dobrą sprawę cała ta historia była
niemożliwa, od samego początku. Wciąż myślę o George'u LeBayu w
Ohio.
O jego siostrze w Kolorado.
O Leigh w Nowym Meksyku.
Co będzie, jeśli wszystko zacznie się od początku?
Co będzie, jeśli ona kieruje się na wschód, by dokończyć dzieła?
Zostawiając mnie na deser...

Jego obsesyjne pragnienie.
Jego nieskończona wściekłość.

1 VFW (Veterans of Foreign Wars) - organizacja skupiająca
weteranów wojen prowadzonych poza granicami USA (przyp. tłum.).
2 Still the same - wciąż taki sam (przyp. tłum.).
3 Labor Day, święto państwowe obchodzone w USA i Kanadzie w
pierwszy poniedziałek września (przyp. tłum.).

4 Biała koniczyna stanowi symbol Irlandii (przyp. tłum.). 5 Mooch
- próżniaczyć się, wałęsać (przyp. tłum.)

6 Oliver Wendell Holmes (1841-1935) - w latach 1902-1932 sędzia
Sądu Najwyższego Stanów Zjednoczonych (przyp. tłum.). 7 Ebenezer
Scrooge - postać z "Opowieści wigilijnej" Karola Dickensa,
stanowiąca uosobienie zgorzkniałej mizantropii (przyp. tłum.).