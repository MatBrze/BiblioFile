  Paulo Coelho
   
  Czarownica z Portobello
   
   Przekład Michał Lipszyc
   
   

Dla S. E X. – słońca,które rozsiało światłość
   i ciepło wszędzie, gdzie zawitało; wzoru dla tych,
   którzy sięgają myślą poza swoje horyzonty.
   
   

O Mario bez grzechu poczęta, módl się za nas,
   którzy się do Ciebie uciekamy. Amen.
   
   

Nikt nie zapala światła i nie stawia go w ukryciu
   ani pod korcem, lecz na świeczniku, aby jego blask
   widzieli ci, którzy wchodzą.
   św. Łukasz, 11, 33
   
   

Zanim wszystkie spisane przeze mnie zeznania 
spotkał los, jaki im wyznaczyłem, myślałem o 
opracowaniu ich w formie tradycyjnej, wyczerpującej 
biografii, przedstawiającej prawdziwą historię.
   Przeczytałem wiele książek biograficznych, 
sądząc, że mi pomogą w skonstruowaniu dzieła, ale po 
ich lekturze zrozumiałem jedno: opinia autora na 
temat głównego bohatera nie pozostaje bez wpływu na 
rezultat badań. Ponieważ moim zamiarem nie było 
prezentowanie własnych osądów, lecz pokazanie 
historii „Czarownicy z Portobello” oczyma 
uczestników wydarzeń, ostatecznie porzuciłem pomysł 
tworzenia biografii, uznając, że najlepiej udostępnić 
czytelnikom to, co zostało utrwalone na taśmie 
magnetofonowej.
   
   
   


HERON RYAN, 
44 lata, dziennikarz
   
   Nikt nie zapala światła po to, aby je ukrywać za 
zamkniętymi drzwiami: celem światła jest roztaczanie 
blasku, otwieranie oczu, ukazywanie cudów, które 
dzieją się dookoła.
   Nikt nie poświęca w ofierze najcenniejszej rzeczy, 
jaką posiada: miłości.
   Nikt nie powierza swoich marzeń tym, którzy 
mogą je zniszczyć.
   Nikt, z wyjątkiem Ateny.
   Długo po śmierci Ateny jej była mistrzyni 
poprosiła mnie, abym jej towarzyszył w podróży do 
Prestonpans w Szkocji. Władze tego miasta, 
korzystając z pewnego feudalnego prawa, które 
miesiąc później zostało zniesione, oficjalnie 
ułaskawiły 81 osób – oraz ich koty – straconych w 
XVI i XVII wieku za uprawianie magii.
   „Według rzecznika sądu Prestoungrange i 
Dolphinstoun, „większość skazano bez żadnych 
konkretnych dowodów, jedynie na podstawie zeznań 
świadków oskarżenia, którzy twierdzili, że czują 
obecność złych duchów”.
   Nie warto po raz kolejny przypominać wszystkich 
zbrodni Inkwizycji, jej sal tortur i stosów płonących 
ogniem zemsty i nienawiści. Ale w drodze do 
Prestonpans Edda powtórzyła kilkakrotnie, że jest w 
tym orzeczeniu coś, co ją oburza: oto władze miasta 
oraz 14. Baron Prestoungrange i Dolphinstoun 
„darowali winy” tym, których brutalnie 
pomordowano.
   – Mamy XXI wiek, a potomkowie prawdziwych 
zbrodniarzy, którzy mordowali niewinnych ludzi, 
przyznają sobie jeszcze prawo do „ułaskawienia”. 
Rozumiesz, o co mi chodzi, Heronie?
   Rozumiałem. Nowe polowanie na czarownice 
zatacza coraz szersze kręgi. Tym razem bronią nie jest 
rozpalone żelazo i stos, lecz drwina i moralne 
potępienie. Każdego, kto przypadkiem odkrywa w 
sobie niezwykły dar i ośmiela się o nim głośno mówić, 
traktuje się podejrzliwie. A jego bliscy – 
małżonkowie, rodzice, dzieci – zamiast się tym 
szczycić, usiłują całą sprawę zataić z obawy, że ich 
rodzina zostanie wystawiona na pośmiewisko.
   Zanim poznałem Atenę, uważałem, że każdy, kto 
posiada taki dar, wykorzystuje go po to, by żerować na 
ludzkiej rozpaczy i naiwności. Moja podróż do 
Transylwanii, gdzie miałem zebrać materiały do filmu 
dokumentalnego o wampiryzmie, dowiodła również, 
jak łatwo ludzie dają się oszukiwać. Niektóre 
zabobony, nawet z pozoru najbardziej absurdalne, 
pokutują w ludzkiej wyobraźni i bywają bez 
najmniejszych skrupułów wykorzystywane przez 
szarlatanów. Po wizycie w zamku Drakuli 
odbudowanym tylko po to, aby dostarczać 
niezapomnianych wrażeń turystom, skontaktował się 
ze mną urzędnik rumuńskiego rządu. Dał mi do 
zrozumienia, że jeśli film zostanie wyemitowany 
przez BBC, mogę się spodziewać, jak to ujął, „hojnego 
upominku”. W jego przekonaniu pomagałem 
propagować doniosły mit, co zasługiwało na sowitą 
nagrodę. Według jednego z przewodników, liczba 
odwiedzających rośnie z roku na rok, liczy się więc 
każda wzmianka na temat tego miejsca, nawet taka, 
która podważa autentyczność zamku oraz potwierdza 
fakt, że Vlad Drakula był postacią historyczną, która 
nie ma nic wspólnego z mitem, cała historia zaś jest 
jedynie majaczeniem pewnego Irlandczyka (N. R.: 
Brama Stokera), który, notabene, nigdy w tej okolicy 
nie zawitał.
   Wtedy zrozumiałem, że choćbym uczciwie 
trzymał się faktów, mimowolnie wspieram kłamstwo. 
Nawet jeśli celem mojego filmu jest demitologizacja 
tego miejsca, ludzie i tak wierzą w to, w co chcą 
wierzyć. Przewodnik miał rację, w gruncie rzeczy tak 
czy inaczej działałem na rzecz propagandy. 
Natychmiast porzuciłem cały projekt, mimo że w 
przeloty i wstępne badania zdążyłem już 
zainwestować pokaźną kwotę.
   Jednak podróż do Transylwanii wywarła 
ostatecznie ogromny wpływ na moje życie: poznałem 
Atenę, która przyjechała do Rumunii w poszukiwaniu 
matki. Przeznaczenie, to tajemnicze, nieubłagane 
przeznaczenie, zetknęło nas ze sobą w 
najzwyklejszym holu najzwyklejszego hotelu. 
Widziałem jej pierwsze spotkanie z Deidre – bądź 
Eddą, jak wolała być nazywana. Byłem obserwatorem 
– tak jakbym oglądał całe swoje życie – podczas gdy 
moje serce stoczyło beznadziejną walkę, usiłując nie 
dopuścić do tego, aby uwiodła mnie kobieta spoza 
mojego świata. Byłem szczęśliwy, kiedy rozum 
przegrał batalię, i jedyne, co mi pozostało, to złożyć 
broń i pogodzić się z faktem, że jestem zakochany.
   Dzięki temu uczuciu ujrzałem rytuały, których 
istnienia nigdy nie podejrzewałem. Sądząc, że zaślepia 
mnie miłość, wątpiłem we wszystko, ale wątpliwości, 
zamiast działać paraliżująco, pchały mnie ku 
oceanom, których istnienia nie potrafiłem przedtem 
przyjąć do wiadomości. Taka sama energia pozwoliła 
mi później stawić czoło cynizmowi kolegów 
dziennikarzy i pisać o Atenie oraz jej misji. A 
ponieważ miłość wciąż żyje, choć Ateny nie ma już 
wśród nas, ta siła wciąż jest obecna, ale jedyne, czego 
pragnę, to zapomnieć, co widziałem i czego się 
nauczyłem. Tylko u boku Ateny byłbym w stanie 
żeglować po tym świecie.
   To były jej ogrody, jej rzeki, jej góry. Dziś, kiedy 
odeszła, marzę o tym, aby wszystko stało się jak 
najprędzej takie jak dawniej. Chcę użalać się na korki 
uliczne, politykę zagraniczną i system podatkowy. 
Znowu chcę wierzyć, że świat magii to tylko zręczna, 
kuglarska sztuczka. Że ludzie są przesądni. Że to, 
czego nie potrafi wyjaśnić nauka, nie ma prawa 
istnieć.
   Kiedy spotkania przy Portobello zaczęły wymykać 
się spod kontroli, bez końca rozprawialiśmy na temat 
jej postępowania – dzisiaj cieszę się, że mnie nie 
posłuchała. Jeżeli istnieje jakiekolwiek pocieszenie w 
tragedii, jaką jest utrata ukochanej osoby, może nim 
być jedynie zawsze potrzebna nadzieja, że być może 
tak było lepiej.
   Z tym przekonaniem budzę się i zasypiam. Lepiej, 
że Atena odeszła, zanim zstąpiła do piekieł tego 
świata. Nigdy nie odzyskałaby spokoju ducha po 
wydarzeniach, które sprawiły, że okrzyknięto ją 
„Czarownicą z Portobelloh. Reszta jej życia byłaby 
gorzką konfrontacją własnych marzeń ze zbiorową 
rzeczywistością. Znając ją dobrze, wiem, że 
walczyłaby do końca, trwoniąc energię i entuzjazm na 
próby udowodnienia czegoś, w co nikt, absolutnie nikt 
nie chciał uwierzyć.
   Kto wie? Może szukała śmierci jak rozbitek 
wyspy? Nieraz musiała błąkać się o świcie po stacjach 
metra, czekając na napastników, którzy nie 
przybywali, wędrować po najniebezpieczniejszych 
dzielnicach Londynu w poszukiwaniu mordercy, który 
się nie zjawiał.
   Aż w końcu dopięła swego – została brutalnie 
zamordowana. Kto nigdy nie zaznał bólu 
towarzyszącego nagłej stracie tego, co w naszym życiu 
najważniejsze? I nie chodzi mi tylko o ludzi, ale także 
o myśli, plany, marzenia. Udaje się nam dzień, 
tydzień, czasem kilka lat, lecz ostatecznie jesteśmy 
nieuchronnie skazani na utratę. Wprawdzie nasze ciało 
żyje dalej, ale dusza prędzej czy później otrzymuje 
śmiertelny cios. Zbrodnia doskonała: nie wiemy, kto 
zamordował naszą radość życia, jaki był motyw 
morderstwa, ani gdzie są winni.
   Czy ci anonimowi winni mają świadomość 
własnych czynów? Nie sądzę. Ponieważ oni również 
są ofiarami rzeczywistości, którą stworzyli – bez 
względu na to, czy są niepewni siebie czy zarozumiali, 
bezsilni czy wszechmocni.
   Nie rozumieją świata Ateny i nigdy nie będą w 
stanie go zrozumieć. Tak, to doskonale oddaje istotę 
rzeczy: świat Ateny. Już prawie pogodziłem się z tym, 
że byłem w jej świecie tylko gościem, jakby 
korzystając ze specjalnych względów – jak ktoś, kto 
znalazł się w pięknym pałacu, je najwspanialsze 
smakołyki pod słońcem, ze świadomością, że to tylko 
uroczysta okazja, że pałac do niego nie należy, ucztę 
wydano za cudze pieniądze i o wyznaczonej godzinie 
światła zgasną, właściciele pójdą spać, służba 
sprzątnie ze stołów, brama się zamknie i z powrotem 
znajdziemy się na ulicy, czekając na taksówkę albo na 
autobus, znowu pogrążeni w szarej codzienności.
   Wracam, a raczej pewna część mnie wraca do tego 
świata, w którym liczy się tylko to, co widzialne, 
dotykalne i co potrafimy wyjaśnić. Znowu chcę 
dostawać mandaty za przekroczenie szybkości, 
słuchać kłótni w sklepie, stałych narzekań na pogodę, 
chcę oglądać horrory i wyścigi Formuły 1. Oto świat, z 
którym będę musiał obcować do końca moich dni. 
Ożenię się, będę miał dzieci, a przeszłość stanie się 
tylko odległym wspomnieniem. I może tylko czasem 
będę się dziwił sam sobie, jak mogłem być tak ślepy, 
tak naiwny?
   Wiem również, że w nocy ta druga część mnie 
będzie się błąkać w przestworzach i obcować z bytami 
równie realnymi, jak ta oto paczka papierosów i 
szklaneczka dżinu. Moja dusza spotka się z duszą 
Ateny, a potem zbudzę się zlany potem, pójdę do 
kuchni po szklankę wody i uświadomię sobie, że 
walczyć ze zjawami można tylko bronią, która nie 
należy do realnego świata. Wreszcie, tak jak radziła 
moja babka, położę na nocnym stoliku rozwarte 
nożyczki, które odetną końcówkę snu.
   Nazajutrz spojrzę na nożyczki z odrobiną żalu. 
Muszę jednak znowu przystosować się do tego świata. 
Inaczej zwariuję.
   


ANDREA MCCAIN, 32 LATA, AKTORKA 
TEATRALNA
   
   „Nikomu nikim nie wolno manipulować. W 
każdym związku dwojga ludzi obie strony są 
odpowiedzialne za to, co robią, nawet jeśli potem 
jedna z nich oskarża drugą, że została przez nią 
wykorzystanah.
   Tak mawiała Atena, ale sama postępowała 
dokładnie odwrotnie. Manipulowała mną, 
wykorzystywała mnie, nie bacząc na moje uczucia. 
Sprawa jest tym poważniejsza, że chodzi o magię. 
Ostatecznie była moją mistrzynią, zobowiązaną do 
przekazywania mi świętych tajemnic, do budzenia 
nieznanych mocy, które drzemią w każdym z nas. 
Wypuszczając się na nieznane morza, ślepo ufamy 
naszym przewodnikom – w przekonaniu, że wiedzą 
więcej niż my.
   No cóż, zapewniam, że nie wiedzą – ani Atena, ani 
Edda, ani osoby, które dzięki nim poznałam. Mówiła 
mi, że uczy się sama, w miarę jak naucza innych, i 
chociaż z początku nie dawałam jej wiary, później 
miałam okazję się przekonać, że mogła to być prawda. 
W końcu zdałam sobie sprawę, że była to jedna z jej 
wielu sztuczek, za pomocą których osłabiała naszą 
czujność i sprawiała, że ulegaliśmy jej czarowi.
   Ludzie, którzy wstępują na ścieżkę duchowych 
poszukiwań, nie myślą; chcą rezultatów. Chcą poczuć 
w sobie siłę, wyróżnić się z tłumu. Chcą być 
wyjątkowi. Atena igrała z cudzymi uczuciami w 
sposób zatrważający.
   O ile wiem, uległa kiedyś wielkiej fascynacji 
świętą Teresą z Lisieux. Nie interesuje mnie religia 
katolicka, ale z tego, co słyszałam, Teresa nawiązała 
pewnego rodzaju mistyczny i fizyczny kontakt z 
Bogiem. Atena napomknęła kiedyś, że marzy jej się 
podobny los. Ale wobec tego dlaczego nie wstąpiła do 
klasztoru, czemu nie poświęciła życia kontemplacji 
czy służbie ubogim? Byłoby to znacznie 
pożyteczniejsze dla świata, a przy tym nie tak 
niebezpieczne jak muzyka i rytuały, służące 
wprowadzeniu ludzi w trans, który wyzwalał w nich 
to, co najlepsze, ale i to, co najgorsze.
   Spotkałam ją w momencie, kiedy szukałam sensu 
życia, chociaż zataiłam to przed nią. Od samego 
początku powinnam była wiedzieć, że Atenę to w 
zasadzie nie interesuje. Chciała żyć, tańczyć, kochać, 
podróżować, otaczać się ludźmi, którzy podziwiali jej 
mądrość, chełpić się swoimi zdolnościami, 
prowokować sąsiadów, wykorzystywać do maksimum 
to, co w nas najbardziej przyziemne – ale wszystkim 
swoim poczynaniom nadawała mistyczną otoczkę.
   Ilekroć się spotykaliśmy, czy to podczas 
magicznych obrzędów, czy w barze, odczuwałam jej 
moc. Manifestowała się tak wyraźnie, że niemal 
mogłam jej dotknąć. Na początku uległam fascynacji, 
chciałam być taka jak ona. Jednak pewnego dnia, w 
kawiarni, zaczęła mówić o „Trzecim Rytualeh, który 
obejmuje sferę seksualności. Zrobiła to w obecności 
mojego narzeczonego pod pretekstem udzielenia mi 
nauki. Tak naprawdę, w moim przekonaniu, chodziło 
jej o uwiedzenie mężczyzny, którego kochałam.
   I, rzecz jasna, udało się jej.
   Nie należy źle mówić o zmarłych. Tak czy owak, 
Atena nie będzie zdawać rachunku sumienia przede 
mną, tylko przed tymi wszystkimi mocami, którymi 
posłużyła się wyłącznie dla osiągnięcia prywatnych 
korzyści, zamiast użyć ich dla dobra ludzkości i 
własnej sublimacji duchowej.
   Ale najgorsze jest to, że wszystko, co razem 
rozpoczęłyśmy, mogło się powieść, gdyby nie jej 
ekshibicjonizm. Wystarczyło działać dyskretniej, a 
spełniłaby się dzisiaj misja, która została nam 
powierzona. Jednak ona nie zna|a umiaru. Uważała się 
za posiadaczkę prawdy, zdolną przekraczać wszystkie 
bariery za pomocą swych uwodzicielskich sztuczek.
   I jaki jest tego skutek? Zostałam sama. A ja nie 
mogę zatrzymać się w pół drogi – muszę iść do końca, 
chociaż coraz częściej ogarnia mnie zniechęcenie.
   Nie dziwi mnie, że taki ją spotkał koniec – igrała z 
ogniem. Podobno ekstrawertycy są bardziej 
nieszczęśliwi niż introwertycy, dlatego muszą ciągle 
udowadniać przed sobą, że są zadowoleni, radośni, 
pogodzeni z losem. Przynajmniej w jej przypadku ta 
charakterystyka jest całkowicie trafna.
   Atena miała świadomość własnej charyzmy i 
zadawała ból wszystkim, którzy ją kochali.
   Ze mną włącznie.
   


DEIDRE O'NEILL, 37 LAT, LEKARKA, ZNANA JAKO 
EDDA
   
   Jeżeli pewnego dnia zadzwoni do nas nieznajomy 
mężczyzna, chwilę porozmawia, bez żadnych 
podtekstów i nie mówiąc niczego wyjątkowego, ale 
poświęci nam odrobinę uwagi, jaką rzadko kto nam 
poświęca, to jeszcze tej samej nocy będziemy gotowe 
pójść z nim do łóżka z miłości. Taka już nasza natura i 
nie ma w tym nic złego. Serce kobiety z łatwością 
otwiera się na miłość.
   Moje serce z taką samą łatwością otworzyło się na 
spotkanie z Wielką Matką. Miałam wtedy 
dziewiętnaście lat. Atena też była w tym wieku, kiedy 
po raz pierwszy weszła w trans poprzez taniec. Ale to 
jedyne, co nas łączyło – wiek, w którym przeszłyśmy 
inicjację.
   We wszystkim innym różniłyśmy się całkowicie, 
zwłaszcza jeśli chodzi o podejście do ludzi. Jako jej 
mistrzyni dawałam z siebie wszystko, żeby pomóc jej 
w duchowym rozwoju. Jako jej przyjaciółka – choć nie 
jestem pewna, czy była to przyjaźń odwzajemniona – 
starałam się ostrzec ją przed faktem, że ludzie jeszcze 
nie są gotowi na przemiany, które chciała wywołać. 
Pamiętam, że biłam się z myślami kilka nocy, nim 
dałam jej wolną rękę i pozwoliłam postępować 
zgodnie z głosem serca.
   Jej wielki problem polegał na tym, że była kobietą 
XXII wieku, której przyszło żyć w XXI wieku – z 
czym się zresztą nie kryła. Czy zapłaciła wysoką cenę? 
Bez wątpienia. Ale zapłaciłaby dużo więcej, gdyby 
tłumiła kipiącą w niej energię. Stałaby się zgorzkniała, 
sfrustrowana, stale przejmowałaby się owym „co 
ludzie powiedząh, wciąż powtarzałaby „najpierw 
pozałatwiam to, co ważne, a potem pomyślę o 
realizacji własnych marzech, ciągle narzekałaby, że 
„jeszcze nie teraz, bo ciągle stoi coś na 
przeszkodzieh.
   Wszyscy szukamy idealnego mistrza. Ale choć 
mistrz głosi boskie nauki, sam jest na wskroś 
człowiekiem – i właśnie to najtrudniej zaakceptować. 
Nie należy mylić nauczyciela z lekcją, rytuału z 
ekstazą, przekaźnika symbolu z samym symbolem. 
Tradycja duchowa ma związek z naszym obcowaniem 
z siłami życia, a nie z ludźmi, którzy to umożliwiają. 
Jesteśmy słabi. Prosimy Wielką Matkę o 
przewodników, podczas gdy ona wysyła nam jedynie 
wskazówki, jaką drogą powinniśmy podążyć.
   Biada temu, kto zamiast wolności szuka pasterza! 
Spotkanie z wyższą energią leży w zasięgu każdego, 
ale ci, którzy zrzucają odpowiedzialność na innych, są 
od niego bardzo daleko. Nasz czas na tej ziemi jest 
święty, dlatego powinniśmy celebrować każdą chwilę.
   O tym zupełnie się zapomina. Święta religijne to 
dziś jedynie okazja, by pójść na plażę, do parku, czy 
wyjechać na narty. Rytuały już nie istnieją. Z 
codziennych czynności nie czynimy świętych 
obrzędów. Gotujemy, utyskując, że to strata czasu, a 
przecież moglibyśmy wkładać miłość w 
przygotowanie każdego posiłku. Pracujemy z 
przeświadczeniem, że to klątwa bogów, a powinniśmy 
tak wykorzystywać nasze talenty, aby z nich czerpać 
przyjemność i pomnażać energię Wielkiej Matki.
   Atena wydobyła na światło dzienne przebogaty 
świat, który wszyscy nosimy w duszy, jednak 
zignorowała fakt, że ludzie jeszcze nie dojrzeli do 
tego, aby uświadomić sobie własną moc.
   Kiedy my, kobiety, szukamy sensu życia lub drogi 
poznania, najczęściej utożsamiamy się z jednym z 
czterech archetypów.
   Dziewica (co w tym przypadku nie odnosi się do 
sfery seksualnej) to ta, która w swych poszukiwaniach 
dąży do całkowitej niezależności, a wszystko, czego 
się uczy, jest owocem jej zdolności do stawiania 
samotnie czoła wyzwaniom.
   Męczennica znajduje drogę do samopoznania w 
bólu, cierpieniu i poświęceniu.
   Święta odnajduje siebie w bezgranicznej miłości – 
w tym, że potrafi dawać, nie oczekując niczego w 
zamian.
   I wreszcie Czarownica, która odnajduje sens 
swego istnienia zarówno w duchowej, jak i zmysłowej 
rozkoszy.
   Zwykle kobieta wybiera jeden spośród tych 
tradycyjnych archetypów, ale Atena była wszystkimi 
czterema równocześnie.
   Oczywiście możemy tłumaczyć jej zachowanie 
tym, że każdy, kto wpada w trans lub ekstazę, traci 
kontakt z rzeczywistością. Ale to nieprawda: świat 
fizyczny i świat duchowy są jednym i tym samym. 
Dostrzegamy boskość w drobinie kurzu, co jednak 
nam nie przeszkadza zetrzeć go wilgotną ścierką. 
Boskość nie znika, przemienia się jedynie w czystą 
powierzchnię.
   Atena powinna była działać ostrożniej. Kiedy 
rozmyślam o życiu i śmierci mojej uczennicy, wydaje 
mi się, że sama powinnam zmienić swoje 
postępowanie.
   


LELLA ZAINAB, 64 LATA, NUMEROLOG
   
   Atena? Ciekawe imię. Zobaczmy... Jej liczba 
Maksymalna to dziewiątka. Towarzyska, 
optymistycznie nastawiona do życia, wyróżnia się w 
tłumie. Ludzie szukają u niej zrozumienia, 
współczucia, szlachetności, dlatego powinna bardzo 
uważać, bo popularność może jej przewrócić w 
głowie, przez co więcej straci, niż zyska. Powinna 
również bardziej ważyć słowa, bo ma skłonność 
mówić więcej, niż nakazuje zdrowy rozsądek.
   Jej liczba Minimalna to jedenastka. Wydaje się, że 
chce przewodzić. Interesuje się sferą mistyczną. Za jej 
pomocą stara się zaprowadzić harmonię wśród ludzi, 
którzy ją otaczają.
   Jednak tu widzę sprzeczność z liczbą Dziewięć, 
która jest sumą dnia, miesiąca i roku jej narodzin, 
zredukowanych do jednej cyfry. Zawsze będzie 
podatna na zazdrość, smutek, skrytość i uleganie 
emocjom. Musi uważać na negatywne wibracje, takie 
jak nadmierna ambicja, nietolerancja, nadużywanie 
władzy, ekstrawagancja.
   Z uwagi na tę sprzeczność powinna poświęcić się 
dziedzinie, która nie wymaga emocjonalnego kontaktu 
z ludźmi, na przykład informatyce lub architekturze.
   Nie żyje? Bardzo mi przykro. A czym się 
zajmowała?
   
   Czym się Atena właściwie zajmowała? Wszystkim 
po trochu. Gdybym miał podsumować jej życie, 
powiedziałbym: była kapłanką, która rozumiała siły 
natury. Albo może lepiej: była kimś, kto przez prosty 
fakt, że nie może zbyt wiele oczekiwać od życia, ani nie 
ma zbyt wiele do stracenia, zaryzykował więcej niż 
inni i ostatecznie przeistoczył się w potężne siły, nad 
którymi, jak sądził, jest w stanie zapanować.
   Była kasjerką w supermarkecie, urzędniczką w 
banku, pośredniczką w handlu nieruchomościami, i w 
każdym z tych wcieleń dawała wyraz kapłaństwu, 
które w sobie nosiła. Znałem ją osiem lat i jestem jej to 
winien: przywołać pamięć o niej i oddać prawdę o jej 
tożsamości.
   Podczas zbierania tych zeznań najtrudniej było mi 
nakłonić ludzi, żeby wystąpili pod własnym 
nazwiskiem. Jedni nie chcieli być zamieszani w taką 
historię, inni starali się zataić swoje opinie i uczucia. 
Tłumaczyłem, że moim prawdziwym zamiarem jest 
sprawić, aby wszyscy związani ze sprawą ludzie lepiej 
ją zrozumieli, anonimowe zeznania nie są zaś 
wiarygodne.
   W końcu wszyscy się zgodzili, ponieważ każdy z 
moich rozmówców uważał, że zna jedyną i ostateczną 
wersję każdego, nawet najbardziej błahego zdarzenia. 
Podczas nagrywania zeznań przekonałem się, że nic 
nie jest bezsporne i ostateczne – wszystko zależy od 
indywidualnej percepcji. A często najlepszy sposób, by 
dowiedzieć się, kim jesteśmy, to zobaczyć, jak widzą 
nas inni.
   To nie znaczy, że powinniśmy robić to, czego się od 
nas oczekuje, jednak dobrze jest zrozumieć siebie 
samych. Byłem to winien Atenie. Przywołać jej 
historię. Utrwalić jej mit.
   


SAMIRA R. KHALIL, 57 lat, gospodyni domowa, 
matka Ateny
   
   Proszę jej nie nazywać Ateną. Ma na imię Szirin. 
Szirin Khalil. Kochana, upragniona córka, którą 
obydwoje, ja i mój mąż, chcieliśmy sami spłodzić!
   Nie było jednak nam to pisane – tam, gdzie los jest 
dla nas zbyt łaskawy, zwykle pojawia się otchłań, w 
którą w każdej chwili mogą runąć wszystkie marzenia.
   Mieszkaliśmy w Bejrucie w czasach, kiedy miasto 
uznawano za perłę Bliskiego Wschodu. Mój mąż był 
dobrze sytuowanym przedsiębiorcą, pobraliśmy się z 
miłości, co roku podróżowaliśmy po Europie, 
mieliśmy wielu przyjaciół, zapraszano nas na ważne 
spotkania towarzyskie. Kiedyś gościłam u siebie 
prezydenta Stanów Zjednoczonych, wyobraża pan 
sobie? Trzy niezapomniane dni. Przez dwa pierwsze 
amerykańscy tajni agenci przeszukiwali wszystkie 
zakamarki naszego domu – zresztą już od miesiąca 
kręcili się po dzielnicy, zajmowali strategiczne 
pozycje, wynajmowali mieszkania po sąsiedzku, 
przebierali się za żebraków lub zakochane pary. No i 
potem ten jeden dzień – a właściwie dwie godziny – 
wielkiego święta. Nie zapomnę zazdrości w oczach 
znajomych ani radości, kiedy robili nam zdjęcia z 
najpotężniejszym człowiekiem na świecie.
   Mieliśmy wszystko oprócz tego, czego 
pragnęliśmy najbardziej: dziecka. Dlatego nie 
mieliśmy nic.
   Próbowaliśmy wszystkiego. Składaliśmy śluby, 
pielgrzymowaliśmy do miejsc świętych, radziliśmy się 
lekarzy i cudotwórców, braliśmy leki, piliśmy 
magiczne eliksiry. Dwukrotnie poddawałam się 
sztucznemu zapłodnieniu i dwukrotnie poroniłam. Za 
drugim razem wycięto mi lewy jajnik, a potem już 
żaden lekarz nie chciał podjąć się kolejnych 
eksperymentów.
   Wtedy jeden z naszych przyjaciół, który wiedział o 
naszych kłopotach, zaproponował jedyne możliwe 
rozwiązanie: adopcję. Mówił, że ma dobre kontakty w 
Rumunii i że cała procedura nie potrwa długo.
   Miesiąc później wsiedliśmy w samolot. Nasz 
znajomy prowadził ważne interesy z tym dyktatorem, 
który rządził wtedy Rumunią – nie pamiętam jego 
nazwiska (N. R.: Nicolae Ceaucescu), dzięki czemu 
mogliśmy uniknąć wielu biurokratycznych 
formalności. Od razu pojechaliśmy do ośrodka 
adopcyjnego w Sibiu, w Transylwanii, gdzie przyjęto 
nas z wielkimi honorami. Po podpisaniu wszystkich 
stosownych dokumentów pozostało tylko wybrać 
dziecko.
   Weszliśmy do sali dla niemowląt, gdzie panował 
przeraźliwy chłód. Jak można było trzymać biedne 
maleństwa w takich okropnych warunkach! W 
pierwszym odruchu chciałam wszystkie przygarnąć, 
zabrać je do Libanu, kraju słońca i wolności, ale to był 
oczywiście nierealny pomysł. Chodziliśmy między 
łóżeczkami, słysząc zewsząd płacz. Konieczność 
podjęcia bodaj najważniejszej decyzji w życiu działała 
paraliżująco.
   Przez ponad godzinę ani ja, ani mój mąż nie 
odezwaliśmy się słowem. Wyszliśmy, wypiliśmy 
kawę, wypaliliśmy po papierosie, wróciliśmy do sali – 
i tak kilka razy. Kobieta odpowiedzialna za adopcje 
zaczynała się już niecierpliwić, musiałam więc 
niezwłocznie podjąć decyzję. Wtedy, wiedziona 
jakimś instynktem, który ośmieliłabym się nazwać 
macierzyńskim, wskazałam na jedną z dziewczynek – 
tak jakbym znalazła dziecko, które musiało w tym 
wcieleniu być moje, mimo że wydało je na świat inne 
łono.
   Pracownica sierocińca radziła się jeszcze 
zastanowić. A przecież chwilę wcześniej wyraźnie się 
niecierpliwiła! Ale ja byłam pewna.
   Mimo to, z całą delikatnością, starając się nie 
zranić moich uczuć (sądziła, że mamy kontakty z 
prominentami rumuńskiego rządu), szepnęła, tak żeby 
nie usłyszał tego mój mąż:
   – Nic dobrego z tego nie wyniknie. To dziecko 
Cyganki.
   Odparłam, że nie można przekazać kultury w 
genach – niemowlę, które miało zaledwie trzy 
miesiące, będzie córką moją i mojego męża, 
wychowaną według naszych obyczajów. Pozna 
kościół maronicki, libańskie plaże, będzie czytać 
książki po francusku i uczyć się w szkole 
amerykańskiej w Bejrucie. Zresztą nie miałam 
bladego pojęcia o kulturze cygańskiej – i nadal nie 
mam. Wiem tylko, że przenoszą się z miejsca na 
miejsce, rzadko się myją, oszukują i noszą kolczyki w 
uszach. Krążą opowieści, że porywają dzieci, żeby 
wychowywać je w swoich taborach. Ale teraz sytuacja 
przedstawiała się inaczej: to oni porzucili dziecko, a ja 
miałam podjąć się jego wychowania.
   Kobieta próbowała mnie jeszcze odwieść od 
mojego postanowienia, ale już podpisywałam 
dokumenty, ponaglając męża, żeby zrobił to samo. 
Kiedy wracaliśmy do Bejrutu, świat wydawał się 
odmieniony: Bóg dał mi cel w życiu, bodziec do pracy 
i do wałki na tym padole łez. Mieliśmy upragnione 
dziecko, które nadawało sens wszystkim naszym 
wysiłkom.
   Szirin stawała się coraz mądrzejsza i coraz 
piękniejsza – wiem, że mówią tak wszyscy rodzice, ale 
naprawdę była wyjątkowym dzieckiem. Pewnego dnia 
– miała wtedy chyba pięć lat – jeden z moich braci 
powiedział, że gdyby kiedyś zechciała pracować na 
Zachodzie, jej imię zawsze zdradzi jej pochodzenie. 
Radził, żeby je zmienić na takie, które nie powie nic o 
jej korzeniach, na przykład Atena. Oczywiście wiem, 
że to nazwa stolicy państwa, a także imię bogini 
mądrości i słusznej wojny.
   Może mój brat wiedział, co mówi, może był także 
świadomy problemów, jakie w przyszłości mogło 
ściągnąć na jej głowę arabskie imię. W końcu, jak cała 
nasza rodzina, zajmował się polityką. Chciał chronić 
siostrzenicę przed czarnymi chmurami, które on, ale 
tylko on, potrafił dostrzec na horyzoncie. 
Najdziwniejsze było to, że Szirin spodobało się nowe 
imię. Tego samego wieczora zaczęła nazywać siebie 
samą Ateną i nikt już nie był w stanie wybić jej tego z 
głowy. Żeby sprawić jej przyjemność, i my zaczęliśmy 
tak się do niej zwracać, sądząc, że wkrótce jej 
przejdzie. Jednak mijały kolejne lata, a nowe imię 
przylgnęło do niej na dobre. Czy imię może wpłynąć 
na czyjeś życie?
   Od wczesnego dzieciństwa zauważyliśmy u niej 
silne przywiązanie do religii. Spędzała mnóstwo czasu 
w kościele, znała na pamięć ewangelię. Miało to 
zarówno dobre, jak i złe strony. Ponieważ żyliśmy w 
kraju w coraz większym stopniu targanym przez 
konflikty na tle wyznaniowym, lękałam się o 
bezpieczeństwo córki. W owym czasie Szirin zaczęła 
snuć opowieści o swych niewidzialnych przyjaciołach 
– aniołach i świętych, których wizerunki oglądała w 
kościele. Wszystkie dzieci miewają takie fantazje, ale 
z czasem zapominają o nich. Często również traktują 
lalki czy pluszowe misie jak żywe stworzenia. Jednak 
kiedy pewnego dnia przyszłam po nią do szkoły, a ona 
oznajmiła mi, że widziała „kobietę w bieli, podobną 
do Matki Boskiejh, uznałam, że to już przesada.
   Oczywiście wierzę w anioły. Wierzę nawet, że 
anioły rozmawiają z małymi dziećmi, ale kiedy 
ukazują im się dorosłe postaci, sprawa staje się 
poważniejsza. Wiele czytałam o przeróżnych 
wiejskich pastuszkach, którzy rzekomo widzieli 
kobietę w bieli. Najczęściej rujnowało im to życie, bo 
najpierw ludzie gromadzili' się wokół nich, licząc na 
cud, potem w sprawę angażowali się księża, wioska 
przekształcała się w miejsce kultu, a biedne dziecko 
lądowało w klasztorze. Dlatego tak bardzo się 
przejęłam. Szirin w tym wieku powinna interesować 
się bardziej makijażem, malować paznokcie, oglądać 
mydlane opery albo dziecięce programy w telewizji. 
Coś z moją córką było nie tak, poszłam więc do 
specjalisty.
   – Nie ma powodu do paniki – uspokajał psycholog 
dziecięcy. Podobnie jak większość specjalistów w tej 
dziedzinie uważał niewidzialnych przyjaciół za 
swoistą projekcję marzeń, które pomagają dziecku 
odkrywać własne pragnienia i wyrażać uczucia. – I nie 
ma w tym nic niepokojącego – zakończył.
   – Ale dlaczego kobieta w bieli?
   Odparł, że być może Szirin nie rozumie naszego 
sposobu postrzegania lub tłumaczenia świata. Radził 
stopniowo przygotowywać ją do myśli, że została 
adoptowana. Zdaniem specjalisty najgorzej byłoby, 
gdyby odkryła prawdę na własną rękę – mogłaby 
wówczas zwątpić we wszystko i zacząć zachowywać 
się w sposób nieprzewidywalny.
   Od tamtej pory rozmawialiśmy z nią inaczej. Nie 
wiem, jak wiele człowiek pamięta z okresu 
niemowlęctwa. Na wszelki wypadek staraliśmy się jej 
okazać jak najwięcej miłości, przekonać ją, że nie 
musi szukać ucieczki w świecie wyobraźni. Musiała 
uwierzyć, że świat, który ją otacza, jest 
najwspanialszym ze światów, że jej rodzice ochronią 
ją przed każdym niebezpieczeństwem. Bejrut był 
piękny, a pełne ludzi plaże zawsze skąpane w słońcu. 
O „kobiecie w bielih nigdy nie wspominałam, za to 
spędzałam więcej czasu z córką, zapraszałam do nas 
jej szkolnych kolegów i koleżanki. Nie przegapiłam 
żadnej sposobności, żeby okazać jej czułość.
   Ta strategia poskutkowała. Mój mąż dużo 
podróżował, a kiedy go nie było, Szirin bardzo za nim 
tęskniła. Dlatego postanowił zmienić trochę styl życia. 
Teraz, zamiast w samotności rozmawiać z 
niewidzialnymi przyjaciółmi, Szirin spędzała sporo 
czasu na zabawach ze mną i z ojcem.
   Wszystko szło dobrze do momentu, gdy pewnej 
nocy przybiegła z płaczem do mojego łóżka. Była 
roztrzęsiona, mówiła, że zbliża się piekło.
   Byłyśmy w domu same. Mąż znowu musiał 
wyjechać, sądziłam więc, że to jest właśnie powodem 
jej rozpaczy. Ale piekło? Czego oni uczą w szkole, co 
opowiadają dzieciom w kościele? Postanowiłam 
nazajutrz rozmówić się z jej wychowawczynią.
   Szirin nie przestawała płakać. Podeszłyśmy do 
okna. Była pełnia. Morze Śródziemne lśniło w 
poświacie księżyca. Zapewniłam, że demony nie 
istnieją, że istnieją tylko gwiazdy na niebie i ludzie 
przechadzający się po bulwarze przed naszym domem. 
Tłumaczyłam, że nie ma się czego bać, że nie ma czym 
się zamartwiać, ale ciągle łkała i drżała ze strachu. Nie 
mogłam rozwiać jej obaw i po pół godzinie zaczęłam 
się niepokoić. Poprosiłam, aby przestała, bo już nie 
jest dzieckiem. Przyszło mi do głowy, że może to 
pierwsza menstruacja i delikatnie spytałam, czy 
zauważyła krew.
   – Bardzo dużo krwi.
   Wzięłam trochę waty i kazałam się jej położyć, 
żebym mogła opatrzyć jej „ranęh. To nic wielkiego, 
mówiłam, wszystko ci wytłumaczę. Ale wcale nie 
krwawiła. W końcu, wyczerpana płaczem, usnęła.
   A następnego dnia rano popłynęła krew.
   Zamordowano cztery osoby. Dla mnie była to 
tylko kolejna z odwiecznych bratobójczych walk, do 
których mój naród zdążył przywyknąć. Dla Szirin 
najwyraźniej nic to nie znaczyło, bo ani słowem nie 
wspomniała o swoim sennym koszmarze z 
poprzedniej nocy.
   Od tej chwili piekło było coraz bliżej. I trwa do 
dzisiaj. Jeszcze tego samego dnia, w odwecie za 
śmierć tamtej czwórki, zabito w autobusie dwudziestu 
sześciu Palestyńczyków. Dwadzieścia cztery godziny 
później nie można było wyjść na ulicę, bo zewsząd 
dobiegały odgłosy strzelaniny. Zamknięto szkoły, 
jedna z nauczycielek pośpiesznie odstawiła Szirin do 
domu. Z minuty na minutę sytuacja pogarszała się. 
Mąż przerwał podróż. Wrócił do domu i całymi 
dniami wydzwaniał do znajomych z rządu, ale od 
nikogo nie usłyszał niczego sensownego. Szirin 
musiała słyszeć strzały na ulicy i krzyki ojca, ale – ku 
mojemu zaskoczeniu – milczała jak zaklęta. 
Tłumaczyłam jej, że to przejściowe, że wkrótce znowu 
pójdziemy na plażę, ale odwracała wzrok i prosiła, 
żeby dać jej jakąś książkę albo puścić płytę. Dookoła 
szalało piekło, a Szirin czytała i słuchała muzyki.
   Wolałabym już o tym nie opowiadać, dobrze? Nie 
chcę nawet myśleć o pogróżkach, które 
otrzymywaliśmy, o tym, po czyjej stronie była racja, 
kto był winny, a kto niewinny. Kilka miesięcy później 
chcąc w Bejrucie przejść bezpiecznie na drugą stronę 
ulicy, należało wsiąść na statek, dopłynąć na Cypr i 
przesiąść się na inny statek, żeby ostatecznie zawinąć 
do brzegu po drugiej stronie ulicy.
   Prawie przez rok praktycznie nie wychodziliśmy z 
domu, ciągle mając nadzieję, że lada dzień wszystko 
się uspokoi, że to przejściowe, że w końcu rząd 
opanuje sytuację. Pewnego ranka Szirin włączyła 
muzykę na swoim małym przenośnym magnetofonie, 
wykonała kilka kroków tanecznych i zaczęła 
powtarzać w kółko: „To potrwa bardzo, bardzo 
długoh.
   Chciałam ją uciszyć, ale mąż powstrzymał mnie – 
spostrzegłam, że słucha dziewczynki z uwagą i 
traktuje jej słowa serio. Do dziś nie wiem dlaczego i 
nigdy o tym nie rozmawiamy; to między nami temat 
tabu.
   Następnego dnia niespodziewanie podjął 
konieczne kroki i po upływie dwóch tygodni 
płynęliśmy już statkiem do Londynu. Dowiedzieliśmy 
się później, że według szacunkowych danych, podczas 
dwóch lat wojny domowej zginęło około 44 tysięcy 
ludzi, 180 tysięcy zostało rannych, a setki tysięcy 
straciły dach nad głową. Wynajdowano wciąż nowe 
preteksty do walk, kraj znalazł się pod okupacją 
obcych wojsk i piekło trwa do dzisiaj.
   „To potrwa bardzo, bardzo długoh, mówiła 
Szirin. Mój Boże, niestety miała rację.
   


LUKAS JESSEN-PETERSEN, 32 LATA, 
ARCHITEKT, BYŁY MĄŻ
   
   Kiedy poznałem Atenę, wiedziała już, że została 
adoptowana. Miała dziewiętnaście lat i była gotowa 
wszcząć awanturę w uniwersyteckiej stołówce, bo 
jakaś dziewczyna, sądząc, że Atena jest rodowitą 
Angielką (miała jasną karnację, proste włosy i raz 
szare, raz zielone oczy), powiedziała coś obraźliwego 
na temat Bliskiego Wschodu.
   Był pierwszy dzień roku akademickiego. Grupa 
była nowa, nic o sobie nie wiedzieli. Niewiele myśląc, 
Atena zerwała się i chwyciła dziewczynę za kark.
   – Obrzydliwa rasistka! – wrzeszczała jak opętana. 
Zobaczyłem przerażenie w oczach zaatakowanej 
dziewczyny i podekscytowane spojrzenia pozostałych 
studentów, czekających niecierpliwie na dalszy 
rozwój wypadków. Byłem na drugim roku, toteż 
wiedziałem, czym to pachnie: wezwaniem do rektora, 
naganą, groźbą wydalenia z uczelni, może nawet 
policyjnym dochodzeniem w sprawie rasizmu. Na 
wszystkich źle by się to odbiło.
   – Zamknij się! – wrzasnąłem odruchowo.
   Nie znałem żadnej z nich. Nie jestem zbawcą 
świata, mówiąc szczerze, jak każdy młody człowiek, 
zdarzało mi się brać udział w takich awanturach, ale 
tym razem wyglądało to poważnie.
   – Przestań! – krzyknąłem do pięknej dziewczyny, 
która ściskała za szyję tą drugą, równie piękną. 
Spiorunowała mnie wzrokiem. I nagle coś się 
zmieniło. Uśmiechnęła się, choć nie puszczała 
przeciwniczki.
   – Zapomniałeś dodać: „proszęh. Wszyscy 
wybuchnęli śmiechem.
   – Przestań – powtórzyłem. – Proszę.
   Puściła dziewczynę i ruszyła w moim kierunku. 
Wszystkie głowy obróciły się w ślad za nią.
   – Masz dobre maniery. A masz może papierosa? 
Wyciągnąłem paczkę i wyszliśmy na dwór zapalić.
   Przed chwilą wściekła, teraz zachowywała się jak 
gdyby nigdy nic, śmiała się, narzekała na pogodę, 
wypytywała, czy lubię jakiś zespół muzyczny. 
Usłyszałem dzwonek wzywający na zajęcia i 
zlekceważyłem to, co przez całe życie mi wpajano: 
przestrzeganie dyscypliny. Rozmawialiśmy w 
najlepsze, tak jakby wszystko dookoła przestało 
istnieć: uniwersytet, kłótnie, stołówka, wiatr, chłód i 
słońce. Liczyła się tylko ta szarooka kobieta, która 
mówiła rzeczy całkowicie błahe, a jednak chciałem 
słuchać jej do końca życia.
   Dwie godziny później jedliśmy razem obiad. 
Siedem godzin później siedzieliśmy na kolacji w 
barze, jedząc i pijąc to, na co nam pozwalał nasz 
skromny budżet. Nasza rozmowa stawała się coraz 
bardziej osobista i wkrótce znałem praktycznie całe jej 
życie. Bez żadnej zachęty z mojej strony Atena 
zwierzała mi się ze szczegółami ze swojego 
dzieciństwa i z wczesnej młodości. Później 
przekonałem się, że tak się zachowuje wobec 
wszystkich, ale tamtego dnia czułem się wybrańcem, 
najbardziej wyjątkowym mężczyzną na ziemi.
   Do Londynu przyjechała z rodzicami po wybuchu 
wojny domowej w Libanie. Jej ojcu, maronicie (N. R.: 
odlani Kościoła katolickiego, który uznaje 
zwierzchnictwo Rzymu, ale nie wymaga od księży 
celibatu i wykorzystuje liturgię wschodnią i 
prawosławną), groziła śmierć za współpracę z rządem, 
mimo to długo nie mógł się zdecydować na 
opuszczenie ojczyzny. W końcu Atena, 
podsłuchawszy jego rozmowę telefoniczną, uznała, że 
pora dorosnąć, wziąć na siebie obowiązki córki i 
ratować ludzi, których kocha.
   Wykonała przed ojcem swój dziwaczny taniec. 
Udając, że wpada w trans (wyczytała o tym z żywotów 
świętych przerabianych w szkole), zaczęła opowiadać 
niestworzone rzeczy. Nie wiem, jak to się dzieje, że 
dziecięce urojenia wpływają na dorosłych i 
podejmowane przez nich decyzje, ale jak zapewniała 
Atena, tak właśnie się stało – jej ojciec wierzył w 
przesądy, a ona była absolutnie przekonana, że ratuje 
życie rodzinie.
   Przybyli do Londynu jako uchodźcy, ale nie 
żebracy. Libańska społeczność jest rozsiana po całym 
świecie, ojciec wkrótce zaczął prowadzić tu interesy i 
życie toczyło się dalej. Atena uczęszczała do dobrych 
szkół, chodziła na lekcje tańca, który był jej pasją, a po 
maturze postanowiła studiować architekturę.
   Pewnego dnia rodzice zaprosili ją do jednej z 
najdroższych restauracji w Londynie i bardzo 
taktownie wyjawili, że została adoptowana. Udała 
zaskoczenie, uściskała ich, zapewniając, że nie ma to 
najmniejszego wpływu na ich wzajemne uczucia.
   Prawda jest taka, że nie było to dla niej nowiną. 
Kiedyś pewien znajomy rodziny w przypływie gniewu 
nazwał ją „niewdzięczną sierotą”, która nie potrafi się 
zachować, bo w jej żyłach płynie „zła krew” jej 
prawdziwych rodziców. Cisnęła w niego popielniczką. 
Przez dwa dni płakała w ukryciu, ale szybko pogodziła 
się z tą myślą. A owemu znajomemu została blizna na 
twarzy, pamiątka, jak zwykł wszystkim tłumaczyć, 
ulicznej bójki.
   Próbowałem umówić się z nią na następny dzień. 
Otwarcie wyznała, że jest dziewicą, że chodzi w 
niedzielę do kościoła i romantyczne powieści jej nie 
interesują – woli czytać wszystko, co dotyczy sytuacji 
na Bliskim Wschodzie.
   A więc była zajęta. Bardzo zajęta.
   – Ludzie sądzą, że jedynym marzeniem ”kobiety 
jest wyjść za mąż i mieć dzieci. Z tego, co ci 
opowiadałam, pewnie myślisz, że wiele w życiu 
przeszłam. To nieprawda, zresztą znam tę bajkę. 
Niejeden mężczyzna próbował zbliżyć się do mnie, 
gotów „chronić mnie” przed okrutnym światem. A 
przecież od czasów starożytnych wojownicy zawsze 
wracali z pola walki albo martwi na tarczach, albo 
silniejsi mimo lub z powodu odniesionych ran. 
Powiem tak: od urodzenia moja dola to pole walki, ale 
wciąż żyję i nie potrzebuję nikogo, kto by mnie 
chronił.
   Na chwilę zamilkła.
   – Widzisz, jaka jestem mądra?
   – Bardzo. Ale kiedy atakujesz kogoś słabszego od 
siebie, dajesz dowód na to, że naprawdę potrzebujesz 
opieki. Przez tę awanturę mogłaś wylecieć z uczelni.
   – Masz rację. Przyjmuję zaproszenie.
   Od tego dnia zaczęliśmy regularnie się spotykać, a 
im lepiej ją poznawałem, tym bardziej odkrywałem 
własne światło – bo zachęcała mnie, bym nieustannie 
dawał z siebie to, co najlepsze. Nie czytała książek o 
magii czy ezoteryce. Mówiła, że to szatańskie 
wymysły i że jedyny ratunek jest w Chrystusie, 
koniec, kropka. Ale to, co czasami opowiadała, miało 
chyba niewiele wspólnego z nauką Kościoła:
   – Chrystus otaczał się żebrakami, prostytutkami, 
poborcami podatkowymi, rybakami. Myślę, że chciał 
przez to pokazać, że w każdej duszy jest iskra boża, 
która nigdy nie gaśnie. Kiedy się uspokajam, albo 
kiedy jestem ogromnie wzburzona, czuję, że wibruję 
razem z całym wszechświatem. I poznaję wtedy 
rzeczy dotychczas nieznane – jakby sam Bóg kierował 
moimi krokami. Są chwile, kiedy czuję, że spadają mi 
z oczu wszystkie zasłony.
   I zaraz się poprawiała:
   – To nieprawda!
   Atena żyła zawsze na styku dwóch światów: 
między tym, co uważała za prawdę, a tym, do czego 
przywiodła ją jej wiara.
   Mijał już pierwszy semestr obliczeń 
konstrukcyjnych i badań nad wytrzymałością 
materiałów, kiedy oznajmiła, że rzuca studia.
   – Dlaczego ze mną tego nie omówiłaś?!
   – Bałam się rozmawiać o tym z samą sobą. Ale 
byłam dzisiaj u mojej fryzjerki. Harowała dniami i 
nocami, żeby jej córka mogła ukończyć socjologię. 
Córka zdobyła dyplom i po długich miesiącach 
pukania do wielu drzwi wreszcie dostała posadę 
sekretarki w cementowni. Mimo to moja fryzjerka 
powtórzyła dzisiaj z niesłychaną dumą: „Moja córka 
ma dyplom!”. Większość znajomych moich rodziców 
i większość dzieci znajomych moich rodziców ma 
dyplom, co wcale nie znaczy, że znaleźli pracę, o 
jakiej marzyli, wcale nie! Kończyli studia tylko 
dlatego, że w czasach kiedy uniwersytety cieszyły się 
wielką renomą, ktoś orzekł, że człowiek, który chce 
się wybić, musi je skończyć. A skutkiem jest brak 
znakomitych ogrodników, piekarzy, antykwariuszy, 
murarzy, pisarzy.
   Poprosiłem, żeby się jeszcze zastanowiła przed 
podjęciem tak ważnej decyzji, a ona w odpowiedzi 
zacytowała mi wiersz Roberta Frosta: 
   
   Zdarzyło mi się niegdyś ujrzeć w lesie rano
   Dwie drogi, pojechałem tą mniej uczęszczaną.
   Reszta wzięła się z tego, że to ją wybrałem.
    
   Następnego dnia nie pojawiła się na zajęciach. 
Kiedy się spotkaliśmy, spytałem o jej plany na 
przyszłość.
   – Chcę wyjść za mąż. I urodzić dziecko.
   Nie było to ultimatum. Miałem dwadzieścia lat, 
ona dziewiętnaście. Uważałem, że jest jeszcze zbyt 
wcześnie na tak poważne zobowiązania.
   Ale Atena nie żartowała. Musiałem więc wybierać 
między utratą jedynej rzeczy, jaka naprawdę 
zaprzątała mój umysł – miłości do tej kobiety – a 
utratą wolności i wszystkich możliwości, jakie 
oferowała mi przyszłość.
   Szczerze mówiąc, wybór wcale nie był trudny.
   
   
   


Ojciec Giancarlo Fontana, 72 lata
   
   Oczywiście zaskoczył mnie widok tej jeszcze 
bardzo młodej pary. Przyszli do kościoła, aby 
zamówić ceremonię ślubną. Lukasa Jessena-Petersena 
ledwie znałem, ale tego samego dnia dowiedziałem 
się, że jego rodzina – potomkowie jakiegoś duńskiego 
arystokratycznego rodu – była zdecydowanie 
przeciwna temu związkowi. Przeciwna nie tylko 
małżeństwu, ale i Kościołowi.
   Jego ojciec, powołując się na niepodważalne 
argumenty naukowe, twierdził, że Biblia, na której 
opiera się religia, w istocie nie jest książką, lecz 
zlepkiem sześćdziesięciu sześciu różnych rękopisów 
nieznanego autorstwa. Od powstania pierwszego do 
ostatniego rękopisu musiało minąć prawie tysiąc lat, a 
więc więcej niż od odkrycia Ameryki przez Kolumba 
do naszych czasów. I żadne stworzenie na ziemi – od 
małp po ptaki – nie potrzebuje dziesięciorga 
przykazań, aby wiedzieć, jak postępować. Trzeba 
jedynie przestrzegać praw natury, a na świecie 
zapanuje harmonia.
   Oczywiście czytam Pismo Święte. Znam też trochę 
jego historię. Stąd wiem, że ludzie, którzy je spisali, 
byli narzędziami Boskiej Mocy, a Jezus wykuł 
przymierze znacznie silniejsze niż dziesięcioro 
przykazań: miłość. Ptaki, małpy, każde boskie 
stworzenie, wszystkie słuchają głosu instynktu i 
wypełniają tylko to, co zostało w nich 
zaprogramowane. W przypadku człowieka sprawy się 
komplikują, zna on bowiem miłość i jej pułapki.
   No i proszę! Znów wygłaszam kazanie, chociaż 
miałem opowiadać o spotkaniu z Ateną i Lukasem. Z 
rozmowy z młodym człowiekiem – a ośmielam się o 
tym mówić, ponieważ nie jesteśmy tego samego 
wyznania i nie wiąże mnie tajemnica spowiedzi – 
dowiedziałem się, że pomijając panujący w jego domu 
antyklerykalizm, rodzina z niechęcią odnosi się do 
pomysłu małżeństwa, ponieważ Atena jest 
cudzoziemką. Korci mnie, żeby zacytować 
przynajmniej jeden fragment Biblii, który nie 
odwołuje się do wiary, tylko do zdrowego rozsądku: 
Nie będziesz się brzydził Edomitą, bo jest twoim 
bratem, ani Egipcjaninem, bo przybyszem byłeś w jego 
kraju.
   Przepraszam. Obiecuję, że nie będę już więcej 
cytował Biblii. Po rozmowie z Lukasem spędziłem co 
najmniej dwie godziny z Szirin – lub Ateną, jak 
wolała, by ją nazywać.
   Ta młoda kobieta zawsze mnie intrygowała. Od 
dnia, kiedy po raz pierwszy pojawiła się u mnie w 
kościele, odnosiłem wrażenie, że ma w głowie bardzo 
konkretny plan: zostać świętą. Powiedziała mi – o 
czym jej narzeczony nie wiedział – że tuż przed 
wybuchem wojny domowej w Bejrucie miała wizję 
bardzo podobną do wizji świętej Teresy z Lisieux: 
widziała spływające krwią ulice. Można to przypisać 
dziecięcej traumie, jednak pozostaje faktem, że takie 
doświadczenie, znane jako „pragnienie świętości”, na 
większą lub mniejszą skalę bywa udziałem każdego 
człowieka. Nagle, przez ułamek sekundy czujemy, że 
całe nasze życie ma sens, że grzechy zostały nam 
odpuszczone, że miłość jest najpotężniejszą siłą 
zdolną nas na zawsze odmienić.
   Jednak w tym samym momencie odczuwamy lęk. 
Całkowite oddanie się miłości, czy to boskiej, czy 
ludzkiej, oznacza wyrzeczenie się wszystkiego – 
nawet własnego dobra i prawa do podejmowania 
decyzji. Oznacza miłość w najgłębszym znaczeniu 
tego słowa. Tak naprawdę nie chcemy zbawienia w 
sposób, jaki wybrał dla nas Bóg: chcemy zachować 
całkowitą kontrolę nad wszystkimi naszymi 
poczynaniami, podejmować decyzje z pełną 
świadomością, móc samodzielnie wybierać obiekt 
naszego oddania.
   Z miłością jest inaczej – zjawia się 
niespodziewanie i z miejsca podporządkowuje sobie 
wszystko. Tylko najsilniejsze dusze pozwalają się 
ponieść fali miłości, a Atena do nich należała.
   Była tak silna, że spędzała długie godziny 
pogrążona w kontemplacji. Miała wyjątkowy talent 
muzyczny. Podobno znakomicie tańczyła, ale że 
kościół to nie miejsce na tańce, każdego ranka, przed 
zajęciami na uniwersytecie, przychodziła z gitarą, by 
śpiewać Matce Boskiej.
   Pamiętam dzień, w którym usłyszałem jej śpiew po 
raz pierwszy. Wyszedłem już z kościoła po porannej 
mszy dla tych nielicznych parafian, którzy gotowi są 
wstać o świcie, bez względu na porę roku. Nagle 
uzmysłowiłem sobie, że nie zabrałem pieniędzy 
wrzuconych przez wiernych do puszki ofiarnej. 
Wróciłem więc do środka, a wtedy usłyszałem 
muzykę, która sprawiła, że wszystko ukazało mi się w 
innym świetle, jakby za muśnięciem anielskiego 
skrzydła. W bocznej nawie siedziała na oko 
dwudziestoletnia dziewczyna, jakby w ekstazie, z 
oczyma utkwionymi w figurze Matki Boskiej, i 
akompaniując sobie na gitarze, śpiewała pieśń 
pochwalną.
   Podszedłem do puszki ofiarnej. Zauważyła moją 
obecność i przerwała, ale skinieniem głowy dałem jej 
znak, żeby się mną nie przejmowała. Potem usiadłem 
w jednej z ławek, przymknąłem oczy i wsłuchiwałem 
się w jej śpiew.
   Wydawało mi się, że widzę rajski ogród, poczułem 
„pragnienie świętości”. Jakby odgadując stan mego 
ducha, zaczęła przeplatać swój śpiew chwilami ciszy. 
Kiedy przerywała, ja odmawiałem modlitwę, po czym 
znów rozbrzmiewały tony jej pieśni.
   Miałem świadomość, że przeżywam coś 
niezapomnianego – jedną z tych magicznych chwil, 
które jesteśmy w stanie zrozumieć dopiero wtedy, gdy 
już miną. Istniała tylko chwila obecna – bez 
przeszłości i bez przyszłości. Żyłem wyłącznie tym 
rankiem, tą muzyką, tą słodyczą, modlitwą. Trwałem 
w osobliwym zachwyceniu, w ekstazie, przepełniała 
mnie wdzięczność za to, że jestem na tym świecie, 
radość, że wbrew sprzeciwom rodziny pozostałem 
wierny swemu powołaniu. W małej, skromnej kaplicy, 
w głosie dziewczyny, w zalewającym wszystko 
porannym świetle znowu zrozumiałem, że wielkość 
Boga objawia się w rzeczach prostych.
   Łzy spływały mi po policzkach, a kiedy zdawało 
się, że minęła wieczność, dziewczyna zamilkła. 
Podniosła głowę, a wtedy rozpoznałem w niej jedną z 
parafianek. Od tamtej pory byliśmy przyjaciółmi. 
Kiedy pozwalał nam na to czas, wspólnie 
przeżywaliśmy nasze muzyczne misterium.
   Jednak wiadomość o jej planowanym ślubie 
całkiem mnie zaskoczyła. Znaliśmy się już dość 
dobrze, dlatego zapytałem, jakiego się spodziewa 
przyjęcia ze strony rodziców męża.
   – Złego. Jak najgorszego.
   Starałem się jak najdelikatniej wybadać, czy 
istnieje powód, który zmusza ją do tego kroku.
   – Jestem dziewicą – rzekła. – Nie chodzi o ciążę.
   Na pytanie, czy powiadomiła już swoją rodzinę, 
odparła, że tak, że rodzice byli zaskoczeni, że matka 
płakała, a ojciec groził.
   – Kiedy przychodzę tutaj, żeby grać Matce Boskiej 
na chwałę, nie przejmuję się, co powiedzą inni. Dzielę 
się swoimi uczuciami tylko z Nią. I odkąd sięgam 
pamięcią, zawsze tak było. Jestem naczyniem, w 
którym objawia się Boska Energia. A teraz ta energia 
prosi mnie, żebym urodziła dziecko i dała mu to, czego 
nie dała mi nigdy moja biologiczna matka: opiekę i 
bezpieczeństwo.
   – Nikt na tej ziemi nie jest bezpieczny – odparłem. 
Tłumaczyłem, że ma jeszcze przed sobą całą 
przyszłość i mnóstwo czasu, by objawił się cud 
stworzenia. Nie przekonałem jej jednak.
   – Święta Teresa nie buntowała się przeciwko 
chorobie, która ją dotknęła – powiedziała. – Wręcz 
przeciwnie, dostrzegła w niej boski zamysł. Święta 
Teresa była znacznie młodsza ode mnie: miała 
piętnaście lat, kiedy powzięła decyzję o wstąpieniu do 
klasztoru. Zakazano jej, ale nie dała za wygraną. 
Postanowiła porozmawiać z samym Papieżem – 
wyobraża sobie ksiądz, co to znaczy? Porozmawiać z 
Papieżem! I dopięła swego. Bóg wymaga ode mnie 
czegoś znacznie łatwiejszego niż choroba: żebym 
została matką. Gdybym za długo z tym zwlekała, 
różnica wieku byłaby zbyt duża i nie mielibyśmy 
wspólnych zainteresowań.
   – Nie byłabyś wyjątkiem – powiedziałem.
   A Atena ciągnęła dalej, jakby mnie nie słyszała:
   – Jestem szczęśliwa tylko wtedy, kiedy myślę, że 
Bóg istnieje i mnie słucha, ale to nie wystarczy, by 
żyć, kiedy wszystko wydaje się bez sensu. Udaję 
radość, której we mnie nie ma, ukrywam smutek, żeby 
nie martwić tych, którzy mnie kochają i troszczą się o 
mnie. Niedawno myślałam o samobójstwie. Nocą, 
przed zaśnięciem, odbywam ze sobą długie rozmowy, 
staram się odegnać złe myśli, bo byłaby to 
niewdzięczność wobec wszystkich, ucieczka, jeszcze 
jedna tragedia na tym i tak już pełnym nieszczęść 
świecie. Rankiem przychodzę tutaj, żeby 
porozmawiać ze świętą Teresą i prosić ją, żeby 
uwolniła mnie od demonów, które nękają mnie nocą. 
Dotąd odnosiło to skutek, ale zaczynam słabnąć. 
Wiem, że mam do spełnienia misję, przed którą przez 
długi czas uciekałam, a teraz muszę się jej podjąć. Tą 
misją jest macierzyństwo. Muszę ją spełnić, w 
przeciwnym razie zwariuję. Jeżeli nie poczuję, jak 
rośnie życie we mnie, nigdy nie zaakceptuję życia 
wokół mnie.
   


LUKAS JESSEN-PETERSEN, 32 lata, były mąż
   
   Kiedy urodził się Viorel, skończyłem właśnie 
dwadzieścia dwa lata. Zamiast beztroskim studentem, 
który żeni się z koleżanką z roku, stałem się 
statecznym mężczyzną odpowiedzialnym za 
utrzymanie rodziny. To było ciężkie brzemię. Moi 
rodzice, którzy nawet nie przyszli na ślub, uzależnili 
wszelką pomoc finansową od separacji i oficjalnego 
przejęcia opieki nad dzieckiem (mówiąc ściślej, tak 
oznajmił ojciec, bo matka tylko dzwoniła do mnie z 
płaczem, mówiła, że zwariowałem i że bardzo chce 
przytulić swojego wnuczka). Łudziłem się, że z 
czasem zrozumieją, że kocham Atenę i chcę z nią być 
na dobre i złe, a wtedy powoli zmiękną.
   Ale nie zmiękli. Musiałem sam zadbać o żonę i 
syna. Rzuciłem studia na wydziale architektury. 
Zadzwonił do mnie ojciec z pogróżkami i 
obiecankami: zapowiedział, że jeśli nie zmienię 
swojego postępowania, wydziedziczy mnie, ale 
gdybym wrócił na uniwersytet, to rozważy udzielenie 
mi, jak to określił, „doraźnej pomocy”. Odmówiłem. 
Młodzieńczy romantyzm podszeptuje radykalne 
wybory. Powiedziałem, że sam sobie poradzę.
   Jeszcze przed narodzinami Viorela Atena pomogła 
mi zrozumieć samego siebie. I nie stało się tak za 
sprawą miłości fizycznej – bardzo nieśmiałe 
wyrażanej, muszę wyznać – tylko dzięki muzyce.
   Muzyka towarzyszy człowiekowi od zarania 
dziejów. Przenosząc się z jaskini do jaskini, nasi 
przodkowie nie zabierali ze sobą wiele, ale, jak 
wykazały badania archeologiczne, oprócz 
niezbędnego zapasu pożywienia, nigdy nie zapominali 
o jakimś instrumencie muzycznym, zazwyczaj 
bębenku. Muzyka nie tylko daje nam ukojenie i 
dostarcza rozrywki. Jest czymś więcej. Można poznać 
człowieka po muzyce, jakiej słucha.
   Kiedy widziałem, jak ciężarna Atena tańczy, kiedy 
słyszałem, jak gra na gitarze, żeby uspokoić 
maleństwo i okazać mu swoją miłość, zacząłem 
stopniowo otwierać się na jej sposób postrzegania 
świata. Urodził się Viorel. Pierwszą rzeczą, jaką 
zrobiliśmy po przyniesieniu go do domu, było 
puszczenie mu adagia Albinoniego. Podczas kłótni 
siła muzyki pomagała nam dojść do porozumienia, 
chociaż nie widzę żadnego logicznego związku 
między jednym i drugim, chyba że skojarzenie z 
ideologią hipisowską.
   Jednak nie wystarczał romantyzm, z czegoś trzeba 
było żyć. Nie grałem na żadnym instrumencie, nie 
mogłem nawet dostarczać rozrywki knajpianej 
klienteli, zostałem więc kreślarzem w biurze 
projektowym. Płacili bardzo mało, i to od godziny, 
zatem wychodziłem z domu wcześnie i późno 
wracałem. Prawie nie widywałem syna, który po 
moim powrocie zazwyczaj już spał. Byłem zbyt 
zmęczony, żeby rozmawiać z żoną, a tym bardziej 
kochać się z nią. Każdego wieczora zadawałem sobie 
pytanie: kiedy polepszy się nasza sytuacja finansowa i 
zaczniemy żyć na godziwym poziomie? W zasadzie 
zgadzam się z Ateną, że dyplom ukończenia studiów 
jest często bezużytecznym świstkiem papieru, ale 
mimo wszystko architektura (jak również prawo i 
medycyna) wymaga pewnej wiedzy, bez której można 
narazić na niebezpieczeństwo ludzkie życie. A ja 
zostałem zmuszony przerwać naukę zawodu, który 
sobie wybrałem, wyrzec się marzenia, które tak wiele 
dla mnie znaczyło.
   Zaczęły się kłótnie. Atena narzekała, że 
poświęcam zbyt mało uwagi synkowi, że mały 
potrzebuje ojca. Gdyby chodziło mi tylko o 
zaspokojenie instynktów macierzyńskich – mówiła – 
to równie dobrze mogę być sama i oszczędzić ci 
wszystkich kłopotów. Po raz kolejny wychodziłem z 
domu, trzaskając drzwiami i krzycząc, że mnie nie 
rozumie, że sam nie pojmuję, jak mogłem się zgodzić 
na to „szaleństwo”, to znaczy ojcostwo w wieku 
dwudziestu lat, zanim zdołaliśmy zapewnić sobie 
minimum stabilizacji finansowej. Stopniowo 
przestaliśmy ze sobą sypiać, częściowo ze zmęczenia, 
częściowo dlatego, że byliśmy sobą nieustannie 
poirytowani.
   Zacząłem wpadać w depresję. Dochodziłem do 
wniosku, że kobieta, którą kocham, wykorzystała 
mnie i mną manipuluje. Mój pogarszający się stan 
psychiczny nie uszedł uwagi Ateny, ale zamiast mi 
pomóc, całą swą energię skoncentrowała na Viorelu i 
muzyce. Uciekałem w pracę. Co jakiś czas 
rozmawiałem z rodzicami i zawsze słyszałem to samo: 
„Zafundowała sobie dziecko, żeby zmusić cię do 
małżeństwa”.
   Jednocześnie coraz większą rolę w życiu Ateny 
zaczęła odgrywać religia. Nalegała, żeby dziecko 
ochrzcić, sama wybrała mu rumuńskie imię – Viorel.
   Chyba z wyjątkiem kilku emigrantów nie ma w 
Anglii nikogo, kto nazywałby się Viorel, ale uznałem, 
że taki wybór świadczy o jej inwencji twórczej. 
Rozumiałem też, że tym imieniem Atena chce 
nawiązać do przeszłości, której nawet świadomie nie 
przeżyła – do swych pierwszych dni w rumuńskim 
sierocińcu.
   Starałem się przystosować do nowej sytuacji, ale 
czułem, że z powodu dziecka tracę Atenę. Nasze 
kłótnie stawały się coraz częstsze, groziła, że odejdzie, 
bo, jak twierdziła, skacząc sobie do oczu, 
przekazujemy Viorelowi „negatywną energię”. 
Pewnego dnia, po kolejnej awanturze, wyszedłem z 
domu, żeby się trochę uspokoić.
   Błąkałem się bez celu po Londynie, przeklinając 
życie, które sobie wybrałem, dziecko, na które się 
zgodziłem, żonę, która najwyraźniej nie przejawiała 
już żadnego zainteresowania moją osobą. Wszedłem 
do pierwszego lepszego baru, blisko stacji metra, 
wypiłem cztery kolejki whisky. Kiedy o jedenastej bar 
zamknięto, udałem się do jednego z nocnych sklepów, 
kupiłem butelkę whisky, usiadłem na ławce na 
skwerze i piłem dalej. Podeszło do mnie kilku 
wyrostków. Chcieli, żebym się z nimi podzielił, a 
kiedy odmówiłem, rzucili się na mnie. Przyjechała 
policja i wszyscy wylądowaliśmy na komisariacie.
   Zwolniono mnie zaraz po złożeniu zeznań. 
Oczywiście nie wniosłem skargi – wszystko zwaliłem 
na karb głupiej sprzeczki – w przeciwnym razie przez 
następne kilka miesięcy musiałbym stawiać się w 
sądzie jako ofiara napaści. Byłem wciąż tak pijany, że 
wychodząc, potknąłem się i runąłem inspektorowi na 
biurko. Facet wściekł się, ale na szczęście zamiast 
zatrzymać za obrazę władzy, wyrzucił mnie za drzwi.
   Przed komisariatem czekał jeden z napastników. 
Podziękował, że nie złożyłem skargi. Widząc, że 
jestem cały w błocie i krwi, radził, żebym znalazł 
sobie jakieś czyste ubranie, nim wrócę do domu. 
Zamiast ruszyć w swoją stronę, poprosiłem go, żeby 
wyświadczył mi przysługę i mnie wysłuchał. Miałem 
olbrzymią potrzebę wygadania się przed kimś.
   Przez godzinę słuchał w milczeniu moich żalów. 
Tak naprawdę nie mówiłem do niego, ale do siebie – 
do młodego człowieka na progu dorosłego życia, który 
ma szansę wielkiej kariery i ustosunkowaną rodzinę, a 
który teraz wygląda jak żebrak z Hampstead (N. R.: 
dzielnica w Londynie), pijany, zmęczony, przybity i 
bez grosza przy duszy. A wszystko przez kobietę, 
która nawet nie zwraca na niego uwagi.
   Pod koniec mojej opowieści sam potrafiłem 
trzeźwiej spojrzeć na sytuację, w której się znalazłem, 
na życie, które wybrałem w głębokim przekonaniu, że 
miłość wszystko zwycięży. A to przecież nieprawda. 
Czasami miłość wiedzie w otchłań nas samych, a co 
gorsza ludzi, których kochamy. Tak było w moim 
przypadku. Mogłem zniszczyć życie nie tylko sobie, 
ale i Atenie i Viorelowi.
   Wówczas po raz kolejny powtórzyłem sobie: 
jestem mężczyzną, a nie rozpieszczonym 
smarkaczem, muszę więc z godnością stawić czoło 
wszystkim wyzwaniom, jakie rzuca mi los. Wróciłem 
do domu. Atena już spała, tuląc synka w ramionach. 
Wykąpałem się, wyszedłem, żeby wyrzucić brudne 
ubrania do śmietnika i, dziwnie trzeźwy, położyłem 
się do łóżka.
   Nazajutrz powiedziałem, że chcę rozwodu.
   – Dlaczego? – spytała.
   – Bo cię kocham. Bo kocham Viorela. Bo nie 
robiłem nic prócz zwalania na was winy za 
zaprzepaszczone marzenia o architekturze. Gdybyśmy 
trochę poczekali, wszystko wyglądałoby inaczej, ale ty 
myślałaś wyłącznie o własnych planach i zapomniałaś 
uwzględnić w nich moją osobę.
   Atena nie zareagowała, jakby się tego 
spodziewała, albo jakby podświadomie chciała mnie 
sprowokować.
   Serce mi krwawiło. Miałem nadzieję, że usłyszę 
błagania, żebym nie odchodził. Ale ona ze spokojem i 
rezygnacją troszczyła się tylko o to, czy dziecko aby 
nie słyszy naszej rozmowy. Wtedy nabrałem 
przekonania, że nigdy mnie nie kochała, że byłem dla 
niej jedynie narzędziem, które służyło spełnieniu 
obłąkańczego marzenia o macierzyństwie w wieku 
dziewiętnastu lat.
   Powiedziałem, że może zatrzymać dom i meble, 
ale odmówiła. Postanowiła zamieszkać chwilowo u 
matki, znaleźć pracę, a potem wynająć mieszkanie. 
Spytała, czy będę łożyć na dziecko. Zgodziłem się bez 
wahania.
   Wstałem, pocałowałem ją po raz ostatni. Raz 
jeszcze próbowałem nakłonić ją, żeby została w domu, 
ale upierała się, że woli jak najszybciej przenieść się 
do matki. Zatrzymałem się w tanim hotelu i co wieczór 
czekałem, że zadzwoni i poprosi, żebym wrócił, 
żebyśmy zaczęli wszystko od nowa. Byłem nawet 
gotów wrócić do dawnego życia, bo rozłąka 
uświadomiła mi, że na całym świecie nie ma dla mnie 
nikogo ani niczego ważniejszego niż żona i syn.
   Tydzień później wreszcie zadzwoniła. Nie miała 
mi nic do powiedzenia ponad to, że zabrała już 
wszystkie swoje rzeczy i że nie zamierza wracać. Po 
kolejnych dwóch tygodniach dowiedziałem się, że 
przy Basset Road wynajęła małą klitkę na poddaszu, 
dokąd codziennie musiała dźwigać małego trzy piętra 
po krętych schodach. Dwa miesiące później byliśmy 
już po rozwodzie.
   Moja prawdziwa rodzina rozpadła się na zawsze, a 
rodzina, w której się wychowałem, przyjęła mnie z 
otwartymi ramionami.
   Po naszym rozstaniu, kiedy już zabliźniły się nieco 
wszystkie rany, zastanawiałem się, czy nie podjąłem 
decyzji zbyt pochopnie – jak ktoś, kto w młodości 
naczytał się różnych romansów i za wszelką cenę chce 
przeżyć historię Romea i Julii. Kiedy ból zelżał – a na 
to lekarstwem jest tylko czas – zrozumiałem, że dane 
mi było spotkać jedyną kobietę, jaką byłem zdolny 
kochać. Każda sekunda spędzona u jej boku była 
bezcenna i mimo wszystkiego, co się zdarzyło, nie 
żałuję niczego i powtórzyłbym każdy swój krok.
   O dziwo, czas, który goi rany, pokazał też, że w 
życiu można kochać więcej niż jedną osobę. Ożeniłem 
się ponownie, jestem szczęśliwy u boku nowej żony i 
nie wyobrażam sobie życia bez niej. To jednak nie 
znaczy, że mam się wyprzeć wszystkiego, co 
przeżyłem. Muszę tylko ściśle przestrzegać zasady 
nieporównywania tych dwóch związków. Nie da się 
zmierzyć miłości, tak jak mierzy się długość drogi lub 
wysokość budynku.
   Z naszego związku z Ateną zostało coś bardzo 
ważnego: syn, jej wielkie marzenie, o którym 
opowiedziała mi otwarcie jeszcze przed ślubem. Z 
drugą żoną też mam dziecko. Dziś, dużo lepiej niż 
dwanaście lat temu jestem przygotowany do roli ojca.
   Pewnego razu, kiedy przyjechałem do niej, żeby 
zabrać Viorela do siebie na weekend, zapytałem, 
dlaczego zareagowała tak spokojnie na wieść, że 
odchodzę.
   – Ponieważ życie nauczyło mnie cierpieć w 
milczeniu – odparła.
   I dopiero wtedy objęła mnie i wypłakała w moich 
ramionach wszystkie łzy, których nie wylała tamtego 
dnia.
   
   

Ojciec Giancarlo Fontana
   
   Zobaczyłem ją w niedzielę na mszy, jak zwykle z 
dzieckiem w ramionach. Wiedziałem o ich kłopotach, 
ale aż do tamtego dnia sądziłem, że to zwykłe 
małżeńskie nieporozumienia, które wcześniej czy 
później rozwiążą, jako że oboje byli ludźmi 
promieniejącymi Dobrem.
   Już od roku nie przychodziła wczesnym rankiem z 
gitarą, aby grać Matce Boskiej na chwałę. Cały swój 
wolny czas poświęcała Viorelowi, którego miałem 
zaszczyt ochrzcić, choć przyznać muszę, że nie znam 
żadnego świętego o tym imieniu. Nadal przychodziła 
na niedzielne nabożeństwo i zawsze na koniec, kiedy 
już wierni opuścili kościół, rozmawialiśmy przez 
chwilę. Mówiła, że jestem jej jedynym przyjacielem. 
Razem uczestniczyliśmy w świętym obrządku, ale tym 
razem chciała podzielić się ze mną ziemskimi 
utrapieniami.
   Bardzo kochała Lukasa. Był jej pierwszą miłością, 
najważniejszym mężczyzną w jej życiu, ojcem jej 
dziecka, wybranym, z którym chciała dzielić swój los 
– kimś, kto wyrzekł się dla niej wszystkiego i znalazł 
w sobie dość odwagi, aby założyć rodzinę. Kiedy 
pojawiły się problemy, tłumaczyła sobie, że to 
przejściowe, że musi poświęcić się synowi, ale nie ma 
najmniejszego zamiaru go rozpieszczać. Niedługo 
będzie musiał sam sobie w życiu radzić, a wtedy ona 
na powrót stanie się dawną żoną, tą kobietą z początku 
ich znajomości. Może nawet z większą żarliwością 
okaże mu uczucia, bo teraz wie już, co to 
odpowiedzialność i obowiązki, wynikające z 
dokonanego przez nią wyboru. Mimo to Lukas czuł się 
odrzucony. Rozpaczliwie próbowała więc obdzielać 
ich po równo, ale nieustannie musiała wybierać – a w 
takich przypadkach bez chwili wahania wybierała 
Viorela.
   Na ile mi pozwalała moja skromna znajomość 
psychologii, starałem się wyjaśnić, w czym leży 
problem. Zresztą nie po raz pierwszy miałem z nim do 
czynienia, bo już wcześniej zdarzało mi się rozmawiać 
z parafianami o ich kryzysach małżeńskich. 
Zazwyczaj w takiej sytuacji, tłumaczyłem, mężczyzna 
czuje się odrzucony, ale to szybko mija. Podczas 
jednej z naszych rozmów Atena przyznała, że być 
może nieco się pośpieszyła, że romantyczne marzenia 
o macierzyństwie w młodym wieku nie pozwoliły jej 
dostrzec trudności, jakie pojawiają się po narodzinach 
dziecka. Jednak teraz było już za późno na żal.
   Spytała, czy mogę porozmawiać z Lukasem, który 
nigdy nie pojawiał się w kościele, czy to dlatego, że 
nie wierzył w Boga, czy też dlatego, że niedzielne 
poranki wolał spędzać z synem. Zgodziłem się pod 
warunkiem, że Lukas przyjdzie z własnej woli. I kiedy 
Atena właśnie miała go o to poprosić, nastąpił wielki 
kryzys i mąż odszedł.
   Doradzałem jej cierpliwość, ale była głęboko 
zraniona. Raz porzucona w dzieciństwie, całą 
nienawiść, jaką czuła do swojej biologicznej matki, 
automatycznie skierowała przeciwko Lukasowi. 
Później, jak słyszałem, stali się na powrót dobrymi 
przyjaciółmi. Dla Ateny zerwanie więzów rodzinnych 
było najcięższym grzechem, jaki człowiek może 
popełnić.
   Nadal przychodziła w niedzielę do kościoła, ale 
zaraz po mszy wracała do domu. Nie miała z kim 
zostawić dziecka, a przynoszenie go do kościoła nie 
wchodziło w rachubę, bo chłopczyk bardzo płakał i 
przeszkadzał wiernym w skupieniu. Rzadko mieliśmy 
okazję porozmawiać. Kiedyś wspomniała tylko, że 
pracuje w banku i wynajęła mieszkanie. Proszę się nie 
martwić, powiedziała, ojciec dziecka (przestała 
wymawiać imię męża) wywiązuje się z powinności 
finansowych.
   Aż nadeszła ta pamiętna niedziela.
   Od jednego z parafian dowiedziałem się, co się 
działo przez poprzedni tydzień. Przez kilka nocy 
modliłem się, aby jakiś anioł mnie natchnął i 
powiedział, czy powinienem wypełnić swoje 
zobowiązania wobec Kościoła, czy wobec ludzi. 
Ponieważ anioł się nie pojawił, zasięgnąłem rady 
przełożonego, który wyjaśnił, że Kościół przetrwał 
przez wieki tylko dzięki ścisłemu przestrzeganiu 
dogmatów. Gdyby zaczął robić wyjątki, wówczas 
cofnęlibyśmy się do średniowiecza. Dokładnie 
przewidziałem, co się wydarzy. Chciałem zadzwonić 
do Ateny, ale nie znałem jej nowego numeru.
   Kiedy tego ranka uniosłem w górę hostię, drżały 
mi ręce. Korzystając z władzy przekazywanej z 
pokolenia na pokolenie przez apostołów, 
wypowiedziałem słowa uświęcone tysiącletnią 
tradycją. Ale potem moje myśli zwróciły się ku owej 
niewieście z dzieckiem na ręku, temu wcieleniu 
Dziewicy Maryi, cudu macierzyństwa i bezgranicznej 
miłości, objawionych w samotności i opuszczeniu, ku 
tej dziewczynie, która jak zwykle stanęła w kolejce i 
krok po kroku zbliżała się, aby przyjąć komunię.
   Myślę, że większość wiernych wiedziała, co się 
dzieje. Wszyscy patrzyli w naszą stronę, czekając na 
moją reakcję. Widziałem wokół siebie sprawiedliwych 
i grzeszników, faryzeuszy, kapłanów Sanhedrynu, 
apostołów, uczniów, ludzi dobrej woli i ludzi złej woli.
   Atena stanęła przede mną i w odwiecznej pozie 
zamknęła oczy i otworzyła usta, aby przyjąć ciało 
Chrystusa.
   Ciało Chrystusa pozostało w moich dłoniach.
   Otworzyła oczy, nie bardzo rozumiejąc, co się 
dzieje.
   – Pomówimy później – szepnąłem. Nie ruszyła się 
z miejsca.
   – Za tobą czekają ludzie. Pomówimy później.
   – O co chodzi? – wszystkie stojące w pobliżu 
osoby usłyszały jej pytanie.
   – Pomówimy później.
   – Dlaczego nie udziela mi ojciec komunii? Nie 
widzi ojciec, że upokarza mnie przy wszystkich? Czy 
nie dość wycierpiałam?
   – Ateno, Kościół nie zezwala osobom 
rozwiedzionym na przyjmowanie sakramentu. W tym 
tygodniu podpisałaś dokumenty rozwodowe. 
Pomówimy później – powtórzyłem z naciskiem po raz 
kolejny.
   Ponieważ nie ruszała się z miejsca, skinieniem ręki 
poprosiłem na bok następną osobę. Udzieliłem 
komunii wszystkim chętnym i właśnie podchodziłem 
do ołtarza, kiedy usłyszałem ten głos.
   To nie był już głos dziewczyny, która śpiewała na 
chwałę Matce Boskiej, która wtajemniczała mnie w 
swe plany, ze wzruszeniem opowiadała o żywotach 
świętych, płakała, zwierzając mi się ze swych 
małżeńskich problemów. To był skowyt zranionego 
zwierzęcia – upokorzonego, z sercem przepełnionym 
nienawiścią.
   – Przeklęte niech będzie to miejsce! Przeklęci 
niech będą ci, którzy są głusi na słowa Chrystusa i 
przemienili jego przesłanie w zimny głaz. Czyż 
Chrystus nie powiedział: Przyjdźcie do mnie wszyscy, 
którzy utrudzeni i obciążeni jesteście, a ja was 
pokrzepię} Ja jestem utrudzona, obciążona, poraniona, 
a wy nie pozwalacie mi do Niego przyjść. Dziś 
zrozumiałam, że Kościół zmienił te słowa na: 
„Przyjdźcie do mnie wszyscy, którzy przestrzegacie 
naszych reguł, a utrudzeni i obciążeni niech idą 
precz!h
   Jakaś kobieta stojąca w pierwszym rzędzie 
próbowała ją uciszyć. Ale ja chciałem słuchać, 
musiałem słuchać. Odwróciłem się i stanąłem przed 
nią ze spuszczoną głową – to było wszystko, co 
mogłem zrobić.
   – Przysięgam, że nigdy więcej moja noga nie 
postanie w kościele. Po raz kolejny porzuca mnie 
rodzina, ale tym razem nie z powodu kłopotów 
finansowych ani niedojrzałości młodych małżonków. 
Przeklęci niech będą wszyscy, którzy zamykają drzwi 
przed matką i jej dzieckiem! Niczym się nie różnicie 
od tych, którzy nie przygarnęli Świętej Rodziny, od 
tego, który wyparł się Chrystusa wtedy, kiedy On 
najbardziej potrzebował przyjaciela!
   Obróciła się na pięcie i szlochając, wybiegła. 
Zakończyłem nabożeństwo, udzieliłem końcowego 
błogosławieństwa i udałem się prosto do zakrystii. 
Stałem przed filozoficznym dylematem: dochowałem 
wierności instytucji, ale nie słowom, na których ta 
instytucja się opiera.
   Jestem już stary, Bóg może mnie do siebie wezwać 
w każdej chwili. Pozostałem wierny mojej religii i 
wierzę, że mimo wszystkich swoich błędów czyni ona 
wciąż szczere wysiłki, aby naprawić ten świat. Potrwa 
to dziesięciolecia, może nawet stulecia, ale przyjdzie 
w końcu taki dzień, kiedy liczyć się będzie tylko 
miłość i owe słowa Chrystusa: Przyjdźcie do mnie 
wszyscy, którzy utrudzeni i obciążeni jesteście, a ja 
was pokrzepię. Całe swoje życie poświęciłem 
kapłaństwu i ani przez chwilę nie żałuję swojej 
decyzji. Jednak w przypadkach takich jak ten, który 
miał miejsce w ową niedzielę, chociaż nie zwątpiłem 
w wiarę, to zwątpiłem w ludzi.
   Wiem teraz, co się stało z Ateną i zadaję sobie 
pytanie: czy to wszystko zaczęło się wtedy, czy może 
już tkwiło w jej duszy? Rozmyślam o tych wszystkich 
Atenach i Lukasach na całym świecie, którzy się 
rozwiedli i z tego powodu nie mają prawa przyjmować 
eucharystii. Pozostaje im jedynie kontemplacja 
cierpiącego Chrystusa na krzyżu i Jego słowa, które 
nie zawsze pozostają w zgodzie z tym, co głosi 
Watykan. Niektórzy z nich porzucają Kościół, ale 
większość nadal przychodzi na niedzielną mszę, 
ponieważ przywykli do tego. Przychodzą, mimo że 
wiedzą, że nie dla nich już cud przemiany chleba i 
wina w ciało i krew Pana.
   Lubię wyobrażać sobie następującą scenę: po 
wyjściu z kościoła Atena spotyka Chrystusa. Z twarzą 
zalaną łzami rzuca Mu się w ramiona i błaga, by jej 
wyjaśnił, czemu ją wyrzucono za drzwi tylko dlatego, 
że podpisała jakiś świstek, który w wymiarze 
duchowym nie ma najmniejszego znaczenia, a liczy 
się tylko dla notariusza i urzędu podatkowego.
   A Jezus spogląda na Atenę i mówi:
   – Spójrz, dziecko, mnie też wyrzucono. Już od 
bardzo dawna nie chcą mnie wpuścić do środka.
   


PAVEL PODBIELSKI, 57 LAT, WŁAŚCICIEL 
MIESZKANIA
   
   Mnie i Atenę łączyło jedno: oboje byliśmy 
uchodźcami wojennymi, oboje przybyliśmy do Anglii 
jeszcze jako dzieci, z tą różnicą, że ja opuściłem 
Polskę ponad pięćdziesiąt lat temu. Oboje 
wiedzieliśmy, że pomimo radykalnej zmiany 
środowiska tradycje na wygnaniu nie giną – zawiązują 
się nowe społeczności, trwają język i religia, w obcym 
otoczeniu ludzie są solidarni wobec siebie.
   Tradycje trwają, ale gaśnie stopniowo pragnienie 
powrotu. Skrywamy je głęboko w sercach, jak 
nadzieję, którą lubimy się mamić, choć nigdy się nie 
spełni – nigdy nie zamieszkam w Częstochowie, tak 
jak Atena i jej rodzina nigdy nie wrócą do Bejrutu.
   Właśnie to swoiste poczucie solidarności sprawiło, 
że odnająłem jej trzecie piętro mojego domu przy 
Basset Road. Zasadniczo wolę lokatorów bez dzieci, 
bo już raz popełniłem taki błąd i skutki były opłakane. 
Ja narzekałem, że hałasują w ciągu dnia, a oni 
narzekali, że ja hałasuję w nocy. I płacz i muzyka 
miały w sobie pierwiastek świętości, ponieważ jednak 
należały do dwóch całkowicie różnych światów, nie 
mogły ze sobą współistnieć.
   Ostrzegłem ją, ale jej to nie zniechęciło. Jeśli 
chodzi o dziecko, powiedziała, mogę się nie martwić, 
bo cały dzień spędza u babci. A mieszkanie miało dla 
niej tę zaletę, że znajdowało się blisko jej nowego 
miejsca pracy, czyli banku.
   Przyjęła moje ostrzeżenie i początkowo dzielnie 
się trzymała, ale po tygodniu ktoś zadzwonił do moich 
drzwi. Na progu stała Atena z dzieckiem na ręku:
   – Mój synek nie może zasnąć. Czy przynajmniej 
dzisiaj nie można by ściszyć muzyki...
   Zwróciły się na nią spojrzenia wszystkich 
obecnych.
   – O co chodzi?
   Uczepiony jej szyi chłopczyk natychmiast przestał 
płakać, jakby był równie zaskoczony, jak jego mama, 
widokiem grupy ludzi, którzy nagle przestali tańczyć.
   Wyłączyłem magnetofon i gestem zaprosiłem ją do 
środka, a potem znów włączyłem muzykę na cały 
regulator, żeby nie zakłócać rytuału. Atena usiadła w 
rogu pokoju. Kołysała dziecko w ramionach, aż usnęło 
mimo zgiełku trąb i bębnów. Została do końca 
ceremonii. Wyszła razem z innymi gośćmi i – jak się 
spodziewałem – nazajutrz przed pójściem do pracy 
zadzwoniła do moich drzwi.
   – Nie musisz mi nic tłumaczyć. Sama bardzo 
często tańczę z zamkniętymi oczami. To jedyne chwile 
ukojenia w moim życiu. Zanim urodziłam Viorela, 
często chodziliśmy z mężem i przyjaciółmi po 
klubach. Widywałam tam ludzi tańczących z 
zamkniętymi oczami. Niektórzy robili to tylko na 
pokaz, ale innymi kierowała jakby jakaś wyższa, 
potężniejsza siła. Odkąd sięgam pamięcią, w tańcu 
zawsze szukałam sposobu na nawiązanie kontaktu z 
czymś silniejszym, potężniejszym ode mnie. Powiesz 
mi, co to była za muzyka?
   – Co robisz w najbliższą niedzielę?
   – Nic specjalnego. Pójdę z Viorelem na spacer do 
Regent Park, pooddychamy trochę świeżym 
powietrzem. Później nie mam nic w planie. Zresztą 
teraz wszystkie wolne chwile poświęcam Viorelowi.
   – W takim razie pójdę z wami.
   Dwukrotnie przed naszym wspólnym spacerem 
Atena wzięła udział w rytuale. Po kilku minutach 
dziecko zasypiało, a ona, nie odzywając się słowem, 
przyglądała nam się w milczeniu. Siedziała 
nieruchomo na kanapie, ale wiedziałem, że jej dusza 
tańczy.
   W niedzielę po południu, podczas przechadzki po 
parku, poprosiłem, żeby zwróciła uwagę na wszystko, 
co widzi i co słyszy: na szelest liści poruszanych 
wiatrem, fale na stawie, na świergot ptaków, ujadanie 
psów, krzyki dzieci biegających to tu, to tam, jakby 
zgodnie z jakimś dziwnym, niepojętym dla dorosłych 
planem.
   – Wszystko się porusza. I wszystko porusza się w 
określonym rytmie. A wszystko, co porusza się w 
określonym rytmie, wydaje określony dźwięk. Dzieje 
się tak tutaj i równocześnie w każdym innym miejscu 
na świecie. Zauważyli to już nasi przodkowie, kiedy 
chronili się przed zimnem w jaskiniach: wszystko 
poruszało się i wydawało dźwięki. Początkowo ich 
reakcją był lęk, ale szybko ustąpił on miejsca 
bezbrzeżnemu podziwowi. Pojęli, że w ten sposób 
porozumiewa się z nimi jakaś Wyższa Istota. W 
nadziei, że odwzajemnią jej się tym samym, zaczęli 
naśladować te obserwowane wokół siebie ruchy i 
dźwięki. Tak narodziły się taniec i muzyka. Kilka dni 
temu mówiłaś, że poprzez taniec nawiązujesz kontakt 
z czymś potężniejszym od siebie.
   – Kiedy tańczę, jestem wolna. Lub raczej, jestem 
wolnym duchem, który wędruje po wszechświecie, 
obserwuje teraźniejszość, odgaduje przyszłość, 
przeistacza się w czystą energię. I to mi daje olbrzymią 
przyjemność, radość, nieporównywalną z niczym, 
czego kiedykolwiek doświadczyłam. Kiedyś chciałam 
zostać świętą – czcić Boga śpiewem i tańcem, ale ta 
droga jest dla mnie raz na zawsze zamknięta.
   – Dlaczego zamknięta?
   Nachyliła się nad wózkiem, żeby poprawić kocyk. 
Domyślałem się, że unika odpowiedzi na to pytanie, 
dlatego powtórzyłem je: usta zamykają się wtedy, gdy 
mają do powiedzenia coś ważnego.
   Beznamiętnie, jakby od zawsze w milczeniu 
musiała znosić przeciwności losu, opowiedziała mi o 
kościelnym epizodzie, kiedy to ksiądz – być może jej 
jedyny przyjaciel – odmówił jej komunii. I o 
przekleństwie, jakie rzuciła, porzucając na zawsze 
Kościół katolicki.
   – Święty to ten, kto żyje godnie – wyjaśniłem. – 
Wystarczy zrozumieć i stale pamiętać o tym, że 
jesteśmy tu nie bez powodu i mamy do spełnienia 
pewną powinność. Wtedy możemy się śmiać z 
naszych wielkich i małych cierpień i iść przed siebie 
bez lęku, ze świadomością, że każdy nasz krok ma 
sens. Pozwolić, żeby wiodło nas światło emanujące z 
Wierzchołka.
   – Czym jest Wierzchołek? W matematyce to 
najwyższy punkt trójkąta.
   – W życiu również jest to punkt szczytowy, meta 
dla tych, którzy błądzą jak każdy, ale nawet w 
najtrudniejszych chwilach nie tracą z oczu światła 
emanującego z ich serc. Do tego właśnie dążymy w 
naszej grupie. Wierzchołek jest ukryty w nas samych. 
Możemy go osiągnąć, pod warunkiem, że 
uświadomimy go sobie i rozpoznamy jego światło.
   Wyjaśniłem, że taniec, który miała okazję oglądać 
w wykonaniu ludzi w różnym wieku (nasza grupa 
składała się z dziesięciu osób w wieku od 
dziewiętnastu do sześćdziesięciu pięciu lat), nazwałem 
„Poszukiwaniem Wierzchołkah.
   – Dlaczego? – spytała.
   – Wkrótce po zakończeniu drugiej wojny 
światowej – tłumaczyłem – część mojej rodziny 
uciekła przed komunistycznym reżimem, który 
zapanował wówczas w Polsce, i osiadła w Anglii. Za 
radą znajomych zabrali ze sobą dzieła sztuki i stare 
książki, podobno niezwykle tu cenione. Obrazy i 
rzeźby rodzina sprzedała, a książki zostały i 
pokrywały się kurzem. Matka nalegała, żebym uczył 
się języka polskiego, w czym książki okazały się 
bardzo pomocne. Pewnego dnia w 
dziewiętnastowiecznym wydaniu Thomasa Malthusa 
znalazłem dwie kartki pokryte notatkami mojego 
dziadka, który zginął w obozie koncentracyjnym. 
Zacząłem je czytać, sądząc, że to testament lub list 
miłosny do tajemniczej kochanki – podobno przed laty 
w Rosji dziadek zakochał się w jakiejś aktorce. W 
rodzinnej legendzie tkwiło ziarno prawdy. Notatki 
okazały się relacją z jego podróży na Syberię podczas 
rewolucji październikowej. W odległej wiosce 
Diedow dziadek faktycznie zakochał się w aktorce (N. 
R.: wspomnianej wioski nie udało się zlokalizować na 
mapie, nie można wykluczyć, że jej nazwa została 
celowo zmieniona, albo po dokonanych przez Stalina 
przesiedleniach ludności miejscowość znikła z 
powierzchni ziemi). Według dziadka, aktorka ta 
należała do sekty, która znalazła lekarstwo na wszelkie 
bolączki w pewnym rodzaju tańca, który umożliwiał 
kontakt ze światłem Wierzchołka.
   Mieszkańcy wioski lękali się, że ich tradycja 
zniknie bezpowrotnie, jako że w każdej chwili 
spodziewali się przesiedlenia. Aktorka i jej przyjaciele 
poprosili dziadka, żeby opisał ich odkrycia. I tak też 
uczynił, jednak nie przywiązywał chyba do tego 
zbytniej wagi, skoro notatki włożył między kartki 
książki, gdzie tkwiły zapomniane do dnia, kiedy je 
znalazłem.
   – O tańcu nie da się pisać – przerwała mi Atena. – 
Taniec trzeba tańczyć.
   – No właśnie. W gruncie rzeczy notatki mówiły 
tylko tyle: tańcz do wyczerpania, tak jakbyś wspinał 
się na wierzchołek góry, na święty szczyt. Tańcz do 
utraty tchu, aż organizm zacznie pobierać tlen w inny 
sposób, a w konsekwencji porzucisz własną tożsamość 
i oderwiesz się od czasu i przestrzeni. Tańcz tylko w 
rytm perkusji, codziennie. W pewnej chwili twoje 
oczy zamkną się same i dostrzeżesz światło, 
dobywające się z ciebie samego – światło, które 
odpowie na stawiane przez ciebie pytania i pomoże 
rozwinąć ukryte zdolności.
   – Rozwinąłeś już w sobie jakąś zdolność?
   Zamiast odpowiedzieć na pytanie, 
zaproponowałem, żeby dołączyła do naszej grupy, 
skoro jej synek dobrze się u mnie czuł i nie 
przeszkadzały mu głośne dźwięki instrumentów 
perkusyjnych. Następnego dnia zjawiła się 
punktualnie. Przedstawiłem ją moim towarzyszom, 
wyjaśniłem, że jest sąsiadką z piętra wyżej.
   Nikt nie opowiadał jej o sobie, nikt nie wypytywał 
Ateny o jej życie. Z wybiciem godziny włączyłem 
muzykę i zaczęliśmy tańczyć.
   Początkowo tańczyła z dzieckiem na rękach, ale 
malec wkrótce zasnął, więc ułożyła go na kanapie. 
Zanim zamknąłem oczy i wpadłem w trans, zdążyłem 
jeszcze dostrzec, że wie dobrze, czym jest droga 
Wierzchołka.
   Codziennie z wyjątkiem niedziel przychodziła do 
mnie z dzieckiem. Wymienialiśmy jedynie kilka słów 
na powitanie, a potem włączałem muzykę z rosyjskich 
stepów, którą dostałem od przyjaciela, i wszyscy 
tańczyliśmy do utraty tchu. Po miesiącu poprosiła 
mnie o przegranie kasety, bo chciała tańczyć rano, 
przed pójściem do pracy.
   Próbowałem jej to wyperswadować:
   – Nie wiem, czy to dobry pomysł. Według mnie 
grono ludzi, których łączy ta sama energia, wytwarza 
specyficzną aurę, ułatwiającą wszystkim osiągnięcie 
stanu transu. Poza tym taniec przed pójściem do pracy 
to niezawodny sposób, żeby ją stracić, bo od samego 
rana będziesz zmęczona.
   – Masz rację, jeśli chodzi o grupową energię – 
odparła po chwili namysłu. – W twojej grupie są 
cztery pary i twoja żona. Oni wszyscy znaleźli miłość. 
Dlatego mogą się ze mną dzielić pozytywną wibracją. 
Ja jestem sama. Mówiąc ściślej, jestem z synem, który 
nie potrafi okazywać miłości w sposób przez nas 
zrozumiały. Wolę więc zaakceptować własną 
samotność, bo jeżeli będę przed nią uciekać, już nigdy 
nie znajdę partnera, a jeżeli ją zaakceptuję, zamiast z 
nią walczyć, być może coś się zmieni. Przekonałam 
się, że uczucie samotności potężnieje, kiedy 
próbujemy się mu sprzeciwiać, a słabnie, kiedy 
najzwyczajniej w świecie je ignorujemy.
   – Dołączyłaś do nas, żeby znaleźć miłość?
   – Byłby to dostateczny powód, ale tak nie jest. 
Dołączyłam, żeby znaleźć sens w życiu, które obecnie 
całkowicie podporządkowałam Viorelowi, i boję się, 
że w końcu wyrządzę krzywdę własnemu dziecku, 
albo przez nadopiekuńczość, albo dlatego że będę 
przenosić na nie własne, niespełnione marzenia. 
Pewnego dnia podczas tańca poczułam się 
uzdrowiona. Gdyby chodziło o dolegliwość fizyczną, 
można by obwieścić cud, ale była to dolegliwość 
duchowa, która nagle ustąpiła. Wiedziałem, o czym 
mówi.
   – Wiem, jak tańczyć w takt takiej muzyki, chociaż 
nikt nigdy mnie tego nie uczył – ciągnęła Atena. – 
Jednak wiem, jak się poruszać.
   – Tego nie trzeba się uczyć.
   – Nikt mnie nie uczył kochać, a jednak kochałam 
Boga, kochałam męża, kocham syna i rodziców. Ale 
czegoś mi brak. Taniec mnie wyczerpuje, ale na 
koniec mam wrażenie, jakbym znalazła się w jakimś 
stanie łaski, w głębokiej ekstazie. Chcę, żeby ta 
ekstaza trwała przez cały dzień. I żeby mi pomogła 
znaleźć to, czego mi brak: miłość mężczyzny. W tańcu 
widzę serce tego mężczyzny, choć nie dostrzegam 
jego twarzy. Czuję, że jest blisko, dlatego muszę być 
czujna. Muszę tańczyć rano, żeby przez resztę dnia 
pilnie patrzeć na wszystko, co się wokół dzieje.
   – Znasz znaczenie słowa „ekstaza”? Pochodzi z 
greki i znaczy tyle, co „być poza sobą”. Ktoś, kto chce 
spędzać całe dnie poza sobą, wymaga zbyt wiele od 
duszy i ciała.
   – Chcę spróbować.
   Zrozumiałem, że nie warto dyskutować i 
przegrałem jej kasetę. Od tej pory każdego dnia po 
przebudzeniu słyszałem piętro wyżej muzykę, 
słyszałem jej kroki. Byłem ciekaw, jak wywiązuje się 
ze swoich obowiązków w banku po niemal godzinnym 
transie. Podczas jednego z przypadkowych spotkań na 
schodach zaprosiłem ją na kawę. Wyznała, że zrobiła 
kilka kopii kasety i że teraz wielu z jej kolegów szuka 
Wierzchołka.
   – Zrobiłam źle? To była tajemnica?
   Oczywiście, że nie. Przeciwnie, Atena pomagała 
zachować niemal całkiem zapomnianą tradycję. Jak 
wyczytałem w zapiskach dziadka, pewna kobieta 
opowiadała mu o mnichu, który odwiedził ich strony i 
stwierdził, że w każdym z nas są obecni wszyscy nasi 
przodkowie i wszystkie przyszłe pokolenia. Kiedy się 
wyzwalamy, wyzwalamy równocześnie całą ludzkość.
   – A więc wszystkie kobiety i wszyscy mężczyźni z 
syberyjskiej wioski też są z nami i dostępują szczęścia. 
Dzięki twojemu dziadkowi ich dzieło odradza się na 
tym świecie. Jedno mnie tylko zastanawia: dlaczego 
po przeczytaniu jego notatek zacząłeś tańczyć? Czy po 
przeczytaniu czegoś na temat sportu postanowiłbyś 
zostać piłkarzem?
   – W owym czasie chorowałem na jakąś rzadką 
odmianę artretyzmu. Lekarze ostrzegali, że po 
ukończeniu trzydziestu pięciu lat albo spędzę resztę 
życia w łóżku, albo będę poruszał się na wózku. 
Zrozumiałem, że mam niewiele czasu i postanowiłem 
poświęcić się temu, co później mogło być dla mnie 
nieosiągalne. Na tych świstkach papieru dziadek 
wspominał, że mieszkańcy Diedowa wierzyli w 
uzdrowicielską moc transu.
   – I najwyraźniej mieli rację.
   Nic nie odpowiedziałem, ale wcale nie byłem tego 
taki pewien. Może lekarze wydali mylną diagnozę? 
Może fakt, że jako emigrant nie mogłem sobie 
pozwolić na luksus chorowania, tak mocno podziałał 
na moją podświadomość, że wywołał naturalną 
reakcję obronną organizmu? A może był to właśnie 
cud, choć wyjaśnienie, że taniec może uleczyć, stało w 
całkowitej sprzeczności z nauką mojej katolickiej 
wiary.
   Pamiętam, jak w wieku młodzieńczym, kiedy 
jeszcze nie miałem pojęcia, jak powinna brzmieć 
właściwa muzyka, przykrywałem głowę czarnym 
kapturem i wyobrażałem sobie, że wszystko wokół 
mnie znika. Mój duch wędrował do Diedowa, do jego 
mieszkańców, do dziadka i jego ukochanej. Pośród 
panującej w pokoju ciszy prosiłem ich, aby nauczyli 
mnie tańczyć, przekraczać własne granice, ponieważ 
niebawem miał mnie dotknąć całkowity paraliż. Im 
intensywniej poruszało się moje ciało, tym wyraźniej 
objawiało się światło mojego serca, a ja tym więcej 
uczyłem się – może od samego siebie, może od 
duchów z przeszłości. Wyobrażałem sobie nawet 
muzykę, jakiej słuchali podczas rytuałów. Kiedy wiele 
lat później jeden z moich przyjaciół wybrał się na 
Syberię, poprosiłem go o przywiezienie nagrań. Ku 
mojemu zaskoczeniu jedno z nich bardzo 
przypominało rytmem to, co wyobrażałem sobie jako 
taniec z Diedowa.
   Ale Atenie wolałem o tym nie opowiadać, bo 
według mnie należała do osób, które łatwo ulegają 
wpływom, emocjonalnie lekko niezrównoważonych.
   – Może masz rację – powiedziałem tylko.
   Rozmawialiśmy jeszcze raz, na krótko przed jej 
wyjazdem na Bliski Wschód. Wydawała się 
zadowolona, jakby znalazła wszystko to, czego 
szukała: miłość.
   – Koledzy z pracy założyli grupę. Nazwali ją 
„Pielgrzymami Wierzchołka”. A wszystko to dzięki 
twojemu dziadkowi.
   – Dzięki tobie, bo odczułaś potrzebę podzielenia 
się tańcem z innymi. Wiem, że wyjeżdżasz. Chcę ci 
podziękować za ten nowy wymiar, jaki nadałaś temu, 
czym się od lat zajmuję. Starałaś się zarazić światłem 
nielicznych zainteresowanych, zawsze nieśmiało, 
zawsze z obawą, że ludzie cię wyśmieją.
   – Wiesz, co odkryłam? Że tak jak ekstaza 
umożliwia przekraczanie własnych granic, tak taniec 
jest sposobem unoszenia się w przestrzeni, 
odkrywania nowych wymiarów bez utraty kontaktu z 
własnym ciałem. Podczas tańca świat duchowy i świat 
rzeczywisty współistnieją bez konfliktów. Myślę, że 
tancerze klasyczni stają na czubkach palców, żeby 
równocześnie dotykać ziemi i sięgać nieba.
   Z tego, co pamiętam, to były ostatnie słowa, jakie 
usłyszałem z jej ust. Podczas każdego tańca, któremu 
oddajemy się z radością, umysł traci swoją zdolność 
kontroli, a ciałem zaczyna kierować serce. Dopiero 
wówczas ukazuje się Wierzchołek.
   Jeżeli w niego wierzymy, rzecz jasna.
   


Peter SHERNEY, 47 lat, dyrektor generalny filii 
Banku... w Holland Park w Londynie
   
   Zatrudniłem Atenę, bo jej rodzina należała do 
naszych najpoważniejszych klientów. Ostatecznie 
wszystko kręci się wokół wzajemnych interesów. Była 
nazbyt impulsywna, niespokojna, dlatego 
powierzyłem jej nudną papierkową pracę, w nadziei, 
że szybko złoży wymówienie. W ten sposób miałbym 
dobrą wymówkę dla jej ojca, że próbowałem pomóc, 
ale się nie udało.
   Doświadczenie na stanowisku kierowniczym 
nauczyło mnie rozpoznawać stan ducha pracowników, 
nawet jeśli na nic się nie skarżą. Na kursie zarządzania 
wpoili nam jedną podstawową zasadę: jeżeli chcesz 
pozbyć się pracownika, sprowokuj go, żeby ci 
naubliżał i dał powód do wręczenia mu 
wypowiedzenia.
   Robiłem wszystko, żeby dopiąć swego. Przecież 
Atena nie musiała zarabiać na życie. W końcu odkryje, 
miałem nadzieję, bezsens codziennego wczesnego 
wstawania, wożenia dziecka do matki, monotonnej 
pracy biurowej, odbierania syna, robienia zakupów, 
zajmowania się dzieckiem – wszystko po to, żeby 
nazajutrz znowu tracić trzy godziny w publicznych 
środkach transportu – tym bardziej, że istnieją 
znacznie ciekawsze sposoby spędzania czasu. Coraz 
częściej widać było po niej rozdrażnienie, a mnie 
rozpierała duma, bo moja strategia okazała się 
skuteczna. Sukces był blisko. Zaczęła narzekać na 
swoje mieszkanie, właściciela, który w środku nocy 
puszcza muzykę na cały regulator, przez co nie może 
się porządnie wyspać.
   I nagle coś się zmieniło. Najpierw tylko w samej 
Atenie, a potem w całej firmie.
   Jak zauważyłem tę zmianę? Cóż, zespół 
pracowników jest jak orkiestra, a dobry szef niczym 
dyrygent wie, kto fałszuje, kto gra czysto i stara się, a 
kto zbytnio się nie wysila. Z początku wydawało się, 
że Atena gra na swoim instrumencie bez 
najmniejszego entuzjazmu. Jakby nieobecna, nie 
dzieliła się z innymi swoimi radościami i smutkami. 
Dawała do zrozumienia, że po pracy resztę czasu 
poświęca tylko dziecku. Aż nagle zaczęła się 
zachowywać swobodniej, stała się bardziej otwarta, 
komunikatywna. Opowiadała wszystkim wokół, że 
odkryła technikę odmładzającą.
   Odmłodzenie, rzecz jasna, to słowo magiczne. W 
ustach kogoś, kto ma zaledwie dwadzieścia jeden lat, 
brzmi ono dość śmiesznie. Mimo to koledzy uwierzyli 
i zaczęli dopytywać się o sekret owej techniki.
   Atena zwiększyła wydajność – chociaż jej 
obowiązki pozostały te same. Koledzy, którzy 
dotychczas ograniczali się do mówienia jej „dzień 
dobry” i „do widzenia”, teraz zaczęli jadać z nią 
obiady. W efekcie podskoczyła wydajność całego 
oddziału.
   Wiedziałem, że nastrój zakochanych udziela się 
otoczeniu, uznałem więc, że Atena poznała kogoś 
bardzo dla niej ważnego.
   Kiedy ją o to spytałem, odpowiedziała twierdząco. 
Dodała przy tym, że nigdy nie umawia się z klientami, 
jednak w tym przypadku musiała zrobić wyjątek. W 
normalnej sytuacji natychmiast bym ją zwolnił. 
Zasady pracy w banku są jasne: żadnych osobistych 
relacji z klientami. Wiedziałem już, że swym 
zachowaniem zaraziła praktycznie wszystkich. Z 
niektórymi kolegami spotykała się po pracy. Z tego co 
wiem, przynajmniej dwóch lub trzech bywało u niej w 
domu.
   Miałem do czynienia z niezwykle ryzykowną 
sytuacją: oto młoda stażystka bez żadnego 
doświadczenia w zawodzie, do tej pory nieśmiała, 
czasem agresywna, stała się naturalnym liderem 
moich pracowników. Gdybym ją zwolnił, uznaliby, że 
powodowała mną zazdrość i straciłbym ich szacunek. 
Z drugiej strony, zatrzymując ją w firmie, narażałem 
się na ryzyko utraty kontroli nad zespołem.
   Postanowiłem trochę poczekać i zobaczyć, jak 
rozwinie się sytuacja. Tymczasem w pracy dał się 
zauważyć wyraźny wzrost „energii” (nie cierpię tego 
słowa, ponieważ w istocie nic konkretnego nie znaczy, 
chyba że mówimy o elektryczności). Klienci sprawiali 
wrażenie bardziej zadowolonych i zaczęli polecać nas 
znajomym. Pracownikom humory dopisywały i 
chociaż mieli znacznie więcej pracy, nie musiałem 
zatrudniać dodatkowego personelu, gdyż wszyscy 
znakomicie wypełniali swoje obowiązki.
   Pewnego dnia otrzymałem list z centrali. Miałem 
pojechać na konferencję do Barcelony i objaśnić tam 
zasady stosowanej przeze mnie techniki 
motywacyjnej. Jak wspomniano w liście, udało mi się 
zwiększyć zyski bez dodatkowych nakładów, co 
oczywiście jest celem nadrzędnym dla kierownictwa 
każdego przedsiębiorstwa.
   Jaka technika motywacyjna?!
   Wiedziałem jedynie, jak się to wszystko zaczęło. 
Wezwałem Atenę do swojego gabinetu. 
Pogratulowałem jej wysokiej efektywności, co 
przyjęła z uśmiechem.
   Zacząłem ostrożnie badać grunt:
   – No i jak miewa się pani narzeczony? Zawsze 
uważałem, że człowiek kochany daje jeszcze więcej 
miłości. Czym się właściwie zajmuje?
   – Pracuje w Scotland Yardzie (N. R.: wydział 
dochodzeniowy londyńskiej policji).
   Wolałem nie wchodzić w szczegóły, ale za 
wszelką cenę musiałem podtrzymać rozmowę, a czasu 
miałem niewiele.
   – Zauważyłem w pani wielką zmianę i...
   – A zauważył pan wielką zmianę w firmie?
   Jak odpowiedzieć na takie pytanie? Mogłem albo 
przyznać, że to jej zasługa, co byłoby dość niezręczne, 
albo odpowiedzieć wymijająco, a wtedy nie 
otrzymałbym nigdy potrzebnych mi informacji.
   – Owszem, zauważyłem wielką zmianę. I 
rozważam pani awans.
   – Chcę podróżować. Miałabym ochotę wyjechać z 
Londynu, żeby nieco poszerzyć horyzonty.
   Podróże? Teraz, kiedy wszystko w banku idzie jak 
z płatka, ona chce wyjechać? Z drugiej strony, gdyby 
się dokładniej zastanowić, może właśnie jest to dla 
mnie najlepsze rozwiązanie?
   – Mając szersze uprawnienia, mogę wiele zrobić 
dla banku – dodała.
   Ależ tak! Sama podsunęła mi idealne rozwiązanie. 
Jak mogłem wcześniej na to nie wpaść? W ten sposób 
pozbędę się jej, a co ważniejsze, nie ucierpi na tym 
mój autorytet, uniknę buntu załogi i to bez żadnych 
kosztów, związanych z wypowiedzeniem umowy o 
pracę. Musiałem się jednak dobrze zastanowić, bo 
chodziło o pomoc nie tyle bankowi, co mnie. Teraz, 
kiedy moi zwierzchnicy zauważyli wyraźny wzrost 
naszej wydajności, musiałem za wszelką cenę 
utrzymać ją na tym samym poziomie, w przeciwnym 
wypadku utraciłbym prestiż i znalazł się w tarapatach. 
Czasem rozumiem, dlaczego większość moich 
kolegów robi niewiele dla poprawy wydajności: gdyby 
im się nie udało, uznano by ich za niekompetentnych, 
a sukces oznaczałby konieczność stałego doskonalenia 
się, co najczęściej kończy się zawałem.
   Następny krok wymagał dużej ostrożności z mojej 
strony, bo niewskazane jest płoszyć człowieka, zanim 
nie wyjawi nam sekretu, który chcemy poznać. Lepiej 
udać, że na wszystko się zgadzamy.
   – Przedłożę pani prośbę moim zwierzchnikom. 
Mam się z nimi spotkać w Barcelonie i właśnie dlatego 
wezwałem panią do siebie. Czy nie mam racji, że 
nasza efektywność wzrosła od momentu, kiedy – 
jakby to ująć? – pracownicy zaczęli mieć z panią 
lepszy kontakt?
   – Powiedzmy... od momentu, kiedy zaczęli mieć 
lepszy kontakt z samymi sobą.
   – Tak. Ale pod pani wpływem. Chyba się nie 
mylę?
   – Nie myli się pan i dobrze pan o tym wie.
   – Czytała pani jakiś nieznany mi podręcznik 
zarządzania?
   – Nie czytuję takich książek. Proszę tylko, żeby 
potraktował pan moją prośbę bardzo poważnie.
   Pomyślałem o jej narzeczonym ze Scotland Yardu. 
Jeśli jej to obiecam i nie dotrzymam słowa, czy 
czekają mnie reperkusje z jego strony? Może to dzięki 
niemu poznała jakąś najnowszą technikę osiągania 
rzeczy niemożliwych?
   – Mogę opowiedzieć absolutnie o wszystkim, 
nawet jeśli nie spełni pan swojej obietnicy. Tylko nie 
gwarantuję skutków, o ile pan sam nie będzie wcielać 
w życie tych nauk.
   – Chodzi o „technikę odmładzającąh?
   – Właśnie.
   – Czy nie wystarczy sama teoria?
   – Być może. Osoba, która mnie jej nauczyła, 
poznała ją z kilku kartek papieru.
   Byłem rad, że nie zmusza mnie do podejmowania 
decyzji wykraczających poza moje możliwości i 
sprzecznych z moimi zasadami. W gruncie rzeczy 
muszę wyznać, że zaciekawiła mnie, bo sam 
marzyłem o odnowieniu własnego życiowego 
potencjału. Obiecałem, że zrobię, co w mojej mocy. 
Atena zaczęła opowiadać o długim, ezoterycznym 
tańcu, którego celem jest osiągnięcie jakiegoś 
Wierzchołka (a może Osi, nie przypominam sobie 
teraz dokładnie). W trakcie rozmowy próbowałem 
obiektywnie ocenić jej obłąkańcze pomysły. Po 
godzinie zaproponowałem spotkanie następnego dnia, 
żeby razem przygotować sprawozdanie dla zarządu 
banku. Powiedziała z uśmiechem:
   – Może pan spokojnie przedstawić sprawę tak, jak 
ja to zrobiłam. Myślę, że nawet w zarządzie banku 
zasiadają ludzie tacy jak my, z krwi i kości, 
zainteresowani niekonwencjonalnymi metodami.
   Atena nie miała racji: w Anglii tradycję ceni się 
zawsze wyżej niż wszelkie innowacje. Ale co szkodzi 
zaryzykować, o ile oczywiście nie zagrozi to mojej 
pozycji? Cała sprawa wydawała mi się kompletnym 
absurdem, ale postanowiłem streścić ją i przedstawić 
w jak najbardziej przystępnej formie.
   Zanim w Barcelonie stanąłem na mównicy, przez 
cały ranek powtarzałem sobie: „mojah metoda jest 
skuteczna i tylko to się liczy. Z lektury kilku 
stosownych podręczników wiedziałem, że najlepsze 
wyniki daje prezentacja problemu poprzedzona 
efektownym wstępem, który rozbudzi zainteresowanie 
słuchaczy. Dlatego też, zwracając się do wysokiego 
gremium zebranego w luksusowym hotelu, 
rozpocząłem od następujących słów, nawiązujących 
do świętego Pawła: „Bóg ukrył to, co najważniejsze 
przed mędrcami, bo nie potrafią oni pojąć tego, co 
proste, i postanowił ujawnić je ludziom, którzy są 
prości duchemh (N. R.: nie sposób tutaj ustalić, czy 
mój rozmówca odnosi się do słów z Ewangelii św. 
Mateusza [11, 25], gdzie Jezus mówi: Wysławiam 
Cię, Ojcze, Panie nieba i ziemi, że zakryłeś te rzeczy 
przed mądrymi, a objawiłeś je prostaczkom, czy do 
słów św. Pawła [Pierwszy List do Koryntian, 1, 27]: 
Bóg wybrał właśnie to, co głupie w oczach świata, aby 
zawstydzić mędrców, wybrał to, co niemocne, aby 
mocnych poniżyć.
   Na te słowa wszyscy zgromadzeni, którzy przez 
ostatnie dwa dni analizowali wykresy i statystyki, 
zamilkli. Przez chwilę pomyślałem, że moja kariera 
wisi na włosku, ale ciągnąłem dalej. Po pierwsze 
dlatego, że zgłębiłem temat i wiedziałem, o czym 
mówię. Po drugie dlatego, że chociaż czasami 
pomijałem milczeniem olbrzymi wpływ Ateny na cały 
proces, bynajmniej nie kłamałem.
   – Przekonałem się, że w dziedzinie motywacji 
zespołu pracowników nie wystarczą kursy w jednym z 
naszych doskonałych ośrodków szkoleniowych. W 
każdym z nas drzemie pewna niezbadana sfera, która, 
jeśli dojdzie do głosu, jest w stanie czynić cuda. 
Wszyscy pracujemy z jakiegoś powodu: żeby 
wykarmić dzieci, zarobić na własne utrzymanie, nadać 
życiu sens, zdobyć odrobinę władzy. Jednak niektóre 
etapy tego procesu bywają nużące i cały sekret polega 
na tym, żeby je przekształcić w spotkania z samym 
sobą albo z czymś wzniosłym. Na przykład, 
poszukiwanie piękna nie zawsze jest zajęciem 
intratnym, a mimo to szukamy piękna, jakby było 
najważniejszą rzeczą na świecie. Ptaki uczą się 
śpiewać nie po to, żeby zdobywać pożywienie, chronić 
się przed drapieżnikami czy odstraszać pasożyty. Ptaki 
śpiewają, jak powiada Darwin, ponieważ tylko w ten 
sposób mogą przyciągnąć partnera i tym samym 
podtrzymać gatunek.
   Przerwał mi dyrektor genewskiej filii, domagający 
się bardziej konkretnej wypowiedzi. Jednak, ku memu 
niepomiernemu zadowoleniu, prezes zarządu kazał mi 
kontynuować.
   – Według Darwina, autora dzieła, które odmieniło 
dzieje ludzkości (N. R.: O powstawaniu gatunków, 
1871, gdzie autor wykazuje, ze człowiek wywodzi się 
od pewnego gatunku małp człekokształtnych), każdy, 
kto potrafi rozbudzić w ludziach pewną pasję, 
powtarza zachowania znane już od czasów 
jaskiniowych, kiedy to rytuały godowe odgrywały 
zasadniczą rolę w przetrwaniu i ewolucji gatunku 
ludzkiego. No a jaka jest różnica między ewolucją 
człowieka a ewolucją oddziału banku? Moim zdaniem 
żadna. I gatunek ludzki, i bank podlegają temu 
samemu prawu doboru naturalnego, zgodnie z którym 
przeżywają i ewoluują tylko jednostki najsilniejsze.
   Tu poczułem się zobowiązany wspomnieć, że 
wypracowałem ten pogląd przy współpracy jednej z 
moich podwładnych, Szirin Khalil.
   – Szirin wniosła do swego miejsca pracy nowy 
sposób bycia, czy raczej pasję. Właśnie pasję, a więc 
coś, o czym zajęci pożyczkami, lokatami i 
notowaniami na giełdzie nigdy nie pamiętamy. Dzięki 
muzyce moi pracownicy mogą lepiej zaspokoić 
potrzeby klientów.
   Przerwał mi inny uczestnik spotkania, który 
zwrócił uwagę, że pomysł nie jest nowy, że w 
supermarketach już od dawna nastrojowe melodie 
mają nakłonić klientów do wydawania pieniędzy.
   – Nie powiedziałem, że puszczamy muzykę w 
naszych biurach. Personel zaczął żyć inaczej, 
ponieważ Szirin nauczyła ich tańczyć przed podjęciem 
codziennych obowiązków. Nie wiem dokładnie, jaki 
mechanizm taniec uruchamia w człowieku. Jako 
dyrektor odpowiadam jedynie za rezultaty, a nie za 
metody. Sam nie biorę w tym udziału, ale, jak sądzę, 
poprzez taniec wszyscy czują silniejszą więź z tym, 
czym się zajmują. Wychowywano nas zgodnie z 
maksymą: „czas to pieniądzh. Wiemy doskonale, 
czym są pieniądze, ale co oznacza słowo „czash? 
Dzień ma dwadzieścia cztery godziny i nieskończoną 
ilość chwil. Musimy mieć świadomość każdej chwili, 
umieć ją wykorzystywać bez względu na to, czy 
pracujemy, czy rozmyślamy o życiu. Jeżeli zwolnimy, 
wszystko będzie trwać znacznie dłużej. Oczywiście 
dłużej może trwać także zmywanie naczyń, 
podsumowywanie sald, zestawianie operacji 
finansowych i kredytów, ale dlaczego nie wykorzystać 
tego czasu na rozmyślanie o czymś przyjemnym, 
dlaczego nie radować się samym faktem, że żyjemy?
   Prezes zarządu banku spoglądał na mnie 
zaskoczony. Jestem przekonany, że chciał, abym 
przedstawił szczegóły techniki, ale tymczasem 
niektórzy obecni zaczynali się już niecierpliwić.
   – Rozumiem doskonale, co pan ma na myśli – 
odezwał się. – Rozumiem, że pańscy pracownicy 
podchodzili do swych zadań z większym 
entuzjazmem, ponieważ codziennie, przynajmniej 
przez chwilę, mogli nawiązać kontakt z samymi sobą. 
Chciałbym panu pogratulować tak elastycznego 
podejścia w zastosowaniu nieortodoksyjnych metod, 
które, jak widać, przynoszą znakomite rezultaty. A 
skoro już mowa o czasie, przypominam, że jesteśmy 
na konferencji i zostało panu tylko pięć minut na 
podsumowanie. Czy może pan w punktach ująć 
podstawowe zalety tej metody, którą moglibyśmy 
wprowadzić w filiach naszego banku?
   Miał rację. Dobro pracowników to jedno, ale 
ważniejsza była moja własna kariera. Zacząłem więc 
referować pokrótce spisane z pomocą Szirin punkty.
   – Opierając się na osobistych obserwacjach, 
wypracowałem wraz z Szirin Khalil kilka punktów, 
które z największą przyjemnością omówię 
szczegółowo z każdym, kto wyrazi taką ochotę. Oto 
najważniejsze z nich:
   Po pierwsze, wszyscy mamy w sobie pewną 
nieznaną zdolność, która pozostanie prawdopodobnie 
na zawsze ukryta. Ta zdolność może stać się jednak 
naszym sprzymierzeńcem. Ponieważ nie można jej 
zmierzyć, ani nadać jej wartości ekonomicznej, nikt 
nie traktuje jej poważnie, jednak rozmawiam tutaj z 
żywymi ludźmi, więc jestem przekonany, że 
przynajmniej w teorii rozumiecie państwo, o czym 
mówię.
   Po drugie, w mojej filii pracownicy potrafią 
wykorzystywać tę zdolność poprzez taniec oparty na 
pewnych rytmach, pochodzących, jeśli się nie mylę, ze 
stepów azjatyckich. Tak czy owak, ich pochodzenie 
jest tu bez znaczenia. Chodzi po prostu o wyrażanie 
własnym ciałem tego, co stara się powiedzieć dusza. 
Zdaję sobie sprawę, że słowo „duszah może tutaj 
zostać źle odebrane, proponuję więc zastąpić je 
„intuicjąh. A jeśli to słowo również państwu nie 
odpowiada, posłużmy się terminem „pierwotne 
uczuciah, z pozoru bardziej naukowym, choć nie w 
pełni oddającym sens dwóch wcześniejszych.
   Po trzecie, zachęcam moich pracowników, żeby, 
zamiast iść na basen czy aerobik przed rozpoczęciem 
pracy, przynajmniej przez godzinę tańczyli. Taniec 
pobudza ciało i umysł. Zaczynają dzień, budząc w 
sobie pewną kreatywność, po czym wykorzystują 
nagromadzoną w ten sposób energię podczas 
wypełniania swoich obowiązków służbowych.
   Po czwarte, klienci i pracownicy żyją w tym 
samym świecie: rzeczywistość nie jest niczym innym, 
jak tylko bodźcami elektrycznymi pobudzającymi 
nasze mózgi. To, co w naszym przekonaniu 
„widzimyh, jest w istocie impulsem energii w 
najgłębiej ukrytej strefie naszego umysłu. Dlatego 
możemy próbować modyfikować tę rzeczywistość, o 
ile znajdziemy się na tej samej fali co inni. W jakiś 
niepojęty dla mnie sposób radość okazuje się 
zaraźliwa, podobnie jak entuzjazm i miłość. Albo jak 
smutek, depresja czy nienawiść – wszystko to, co 
klienci i pracownicy odbierają „intuicyjnieh. Aby 
zwiększyć wydajność, musimy stworzyć mechanizmy, 
które podtrzymują te pozytywne bodźce.
   – Bardzo to ezoteryczne! – skomentowała kobieta, 
która kierowała inwestycjami kapitałowymi naszego 
przedstawicielstwa w Kanadzie.
   Trochę mnie to zbiło z tropu i obawiałem się, że 
nikogo nie zdołałem przekonać. Udałem, że nie słyszę 
uwagi, i mobilizując całą swoją pomysłowość, 
przedstawiłem wniosek końcowy:
   – Bank powinien przeznaczyć jakieś fundusze na 
badania, które ustaliłyby, na czym owa zaraźliwość 
polega. Dzięki temu udałoby się nam wypracować 
większe zyski.
   To zakończenie wydało mi się stosunkowo 
zadowalające, zrezygnowałem więc z wykorzystania 
dwóch minut, jakie mi jeszcze pozostały. Pod koniec 
wyczerpującego dnia, kiedy posiedzenie dobiegło 
końca, prezes zarządu zaprosił mnie na kolację, i to w 
obecności kolegów, jakby wyrażał w ten sposób 
poparcie dla wszystkiego, co powiedziałem. Nigdy 
przedtem nie miałem takiej sposobności, dlatego 
starałem się wykorzystać ją najlepiej, jak umiałem. 
Zacząłem mówić o nowych projektach, trudnościach 
na giełdzie, rynkach wschodzących. Przerwał mi. 
Bardziej ciekawiło go to, czego nauczyłem się od 
Ateny.
   Na zakończenie, ku mojemu zaskoczeniu, 
skierował rozmowę na sprawy osobiste.
   – Wiem, o czym pan mówił podczas konferencji, 
kiedy wspomniał pan o czasie. W Nowy Rok, 
korzystając ze świątecznego wypoczynku, 
postanowiłem posiedzieć trochę w ogrodzie. Wziąłem 
gazetę, ale nie znalazłem tam niczego ciekawego – 
same sprawy, które zdaniem dziennikarzy 
powinniśmy poznać, śledzić i co do których 
powinniśmy wyrobić sobie jakąś opinię. Chciałem 
zadzwonić do kogoś z pracy, byłoby to jednak 
absurdalne, jako że w tym dniu każdy spędzał czas z 
rodziną. Zjadłem obiad z żoną, dziećmi i wnukami, 
uciąłem sobie drzemkę, po przebudzeniu zrobiłem 
jakieś notatki. I nagle spostrzegłem, że jest dopiero 
druga po południu, a miałem jeszcze trzy dni wolnego. 
I chociaż kocham swoją rodzinę, poczułem się całkiem 
bezużyteczny. Następnego dnia, korzystając z 
wolnego czasu, zrobiłem badania żołądka, które na 
szczęście nie wykazały niczego poważnego. 
Poszedłem też do dentysty, który nie znalazł żadnych 
ubytków. Znowu zjadłem obiad z żoną, dziećmi i 
wnukami, znowu się zdrzemnąłem, kolejny raz 
obudziłem się o drugiej po południu i uświadomiłem 
sobie, że nie ma absolutnie niczego, na czym 
mógłbym skupić uwagę. Poczułem się dziwnie. Czy 
nie powinienem czymś się zająć? To nie sztuka 
znaleźć sobie jakieś zajęcie – zawsze jest coś do 
zrobienia: żarówki do wymiany, suche liście do 
zgrabienia, segregowanie książek i plików 
komputerowych. Ale żeby tak stanąć oko w oko z 
totalną pustką? I wtedy właśnie przypomniałem sobie 
o czymś, co wydawało mi się niezwykle istotne: 
muszę pójść do oddalonej o kilometr drogi od domu 
skrzynki pocztowej i wrzucić do niej jedną ze 
świątecznych kartek, która leżała zapomniana na 
moim biurku. I nagle coś mnie uderzyło: dlaczego 
mam wysyłać tę kartkę dzisiaj? Czy nie mogę nadal 
trwać w tym stanie bezczynności? Przez głowę 
przemykały mi różne myśli: o przyjaciołach 
martwiących się na zapas, o znajomych, 
wypełniających każdą minutę życia bezsensownymi 
zajęciami, o jałowych dyskusjach, długich rozmowach 
telefonicznych, z których niewiele wynika. Miałem 
już okazję obserwować, jak moi dyrektorzy wynajdują 
sobie zajęcia tylko po to, żeby uzasadnić własną 
przydatność, a także jak ich podwładni drżą ze strachu, 
bo pewnego dnia nie otrzymali do wykonania żadnego 
ważnego zadania, a to może przecież oznaczać, że są 
już zbędni. Pomyślałem o mojej żonie, która się 
zadręcza rozwodem syna, o synu, który się zadręcza 
złymi stopniami mojego wnuka, o wnuku, który się 
zadręcza, bo sprawia zawód swoim rodzicom – 
chociaż wszyscy wiemy, że te stopnie wcale nie są 
takie ważne. Stoczyłem długą, niełatwą walkę z 
samym sobą, żeby nie ruszyć się z miejsca. Stopniowo 
niepokój ustępował miejsca kontemplacji i zacząłem 
wsłuchiwać się w swoją duszę – bądź intuicję, albo 
pierwotne uczucia, zależnie od tego, w co pan wierzy. 
Tak czy inaczej, ta część mojej osoby marzyła o 
rozmowie ze mną, ale do tej pory ciągle byłem zajęty. 
W tym przypadku nie był to taniec, lecz kompletna 
cisza i bezruch, które pozwoliły mi nawiązać kontakt z 
samym sobą. I, proszę mi wierzyć, dowiedziałem się 
niejednego o dręczących mnie problemach – mimo że 
kiedy tak siedziałem, wszystkie problemy całkowicie 
zniknęły. Nie ujrzałem Boga, ale wyraźniej 
zrozumiałem, co powinienem zrobić.
   Zanim uregulował rachunek, zaproponował, abym 
wysłał Atenę do Dubaju, gdzie nasz bank otwierał 
swoje nowe przedstawicielstwo, a ryzyko z tym 
związane było spore. Jako dobry menedżer wiedział, 
że nauczyłem się już wszystkiego, co niezbędne. Teraz 
trzeba było po prostu kontynuować podjęte dzieło – 
moja podwładna mogła być bardziej przydatna gdzie 
indziej. Nieświadomie pomagał mi spełnić obietnicę, 
którą jej złożyłem.
   Zaraz po powrocie do Londynu przedstawiłem 
Atenie propozycję. Z miejsca ją przyjęła, wspominając 
jednocześnie, że mówi płynnie po arabsku (o czym 
wiedziałem, znałem bowiem jej ojca). Nie była to 
jednak niezbędna umiejętność, ponieważ nie 
zamierzaliśmy robić interesów z Arabami, tylko z 
cudzoziemcami. Podziękowałem jej za pomoc. Nie 
przejawiała żadnego zainteresowania moim 
wystąpieniem na konferencji – spytała tylko, kiedy ma 
się zacząć pakować.
   Do dzisiaj nie wiem, czy historia z narzeczonym w 
Scotland Yardzie jest prawdziwa, czy nie. Myślę, że 
gdyby była prawdą, zabójca Ateny zostałby już ujęty, 
bo nie wierzę w ani jedno słowo, wypisywane na ten 
temat przez dziennikarzy. Znam się znakomicie na 
inżynierii finansowej, mogę nawet pozwolić sobie na 
luksus stwierdzenia, że taniec umożliwia wydajniejszą 
pracę personelowi banku, jednak nigdy nie zdołam 
zrozumieć, dlaczego najlepsza policja świata jednych 
zabójców łapie, a innych zostawia na wolności.
   To jednak nie ma już dzisiaj żadnego znaczenia.
   
   

NABIL ALAIHI, wiek nieznany, Beduin
   
   Miło mi niepomiernie, że w swym domu Atena 
trzymała moją fotografię na honorowym miejscu. Nie 
sądzę jednak, aby to, czego ją nauczyłem, było w 
jakikolwiek sposób przydatne. Zjawiła się u mnie na 
pustyni, prowadząc za rączkę trzyletniego chłopca. 
Otworzyła torbę, wyjęła z niej magnetofon i usiadła 
przed moim namiotem. Z miasta często kierowano do 
mnie cudzoziemców, którzy chcieli skosztować 
lokalnej kuchni, więc od razu ostrzegłem, że na 
kolację jest o wiele za wcześnie.
   – Nie po to tu jestem – powiedziała. – 
Dowiedziałam się od pańskiego bratanka Hamida, 
klienta mojego banku, że jest pan mędrcem.
   – Hamid to tylko młody dureń. Nazywa mnie 
mędrcem, ale sam nigdy nie stosuje się do moich rad. 
Prorok Mahomet, niech Allach Go błogosławi – to był 
prawdziwy mędrzec.
   Wskazałem na jej samochód.
   – Nie powinnaś jeździć samotnie po nieznanych 
okolicach, ani zapuszczać się na pustynię bez 
przewodnika.
   Zamiast odpowiedzi, włączyła magnetofon. Potem 
widziałem już tylko młodą kobietę, jak wiruje w tańcu 
na wydmach oraz przyglądające się jej ze zdziwieniem 
i radością dziecko. Słyszałem dźwięki, które zdawały 
się zalewać całą pustynię. Kiedy skończyła, spytała, 
czy mi się podobało.
   Odparłem twierdząco. Adepci jednego z bractw z 
kręgu naszej religii tańczą, aby się zbliżyć do Allacha 
– pochwalone niech będzie Jego imię! (N. R.: chodzi o 
suficką sektę wirujących derwiszy).
   – No cóż – powiedziała – od dziecka czuję 
potrzebę zbliżenia się do Boga, ale życie wciąż mnie 
od Niego oddala. Jednym ze znanych mi sposobów 
jest muzyka, ale to ciągle dla mnie za mało. Kiedy 
tańczę, widzę światło i to światło każe mi iść dalej. 
Sama sobie nie poradzę, potrzebuję nauczyciela.
   – Wszystko nas zbliża do Niego – odparłem – 
dlatego że Allach Miłosierny zawsze jest blisko nas. 
Wystarczy po prostu wieść godne życie.
   Nie wydawała się przekonana. Powiedziałem, że 
jestem zajęty, muszę przygotować kolację dla 
turystów, których się spodziewałem. Gotowa była 
poczekać, ile będzie konieczne.
   – A dziecko?
   – Proszę się nim nie przejmować.
   Zająłem się gotowaniem, a jednocześnie 
obserwowałem kobietę i jej synka. Zachowywali się 
tak, jakby byli rówieśnikami: biegali po pustyni, 
zaśmiewali się do rozpuku, obrzucali piaskiem i 
koziołkowali w dół z wydm. Pod wieczór zjawił się 
przewodnik w towarzystwie trzech niemieckich 
turystów. Poprosili o piwo, musiałem więc im 
wyjaśnić, że moja religia zabrania spożywania i 
podawania alkoholu. Zaprosiłem też Atenę i jej synka. 
Na widok pięknej kobiety jeden z Niemców bardzo się 
ożywił. Nie minęło wiele czasu, a wiedzieliśmy już, że 
udało mu się zgromadzić sporą fortunę, którą chce 
zainwestować w ziemię w tym regionie, bo wierzy w 
jego przyszłość.
   – Wspaniale – odparła. – Ja też wierzę.
   – Może pojechalibyśmy coś zjeść gdzieś, gdzie 
można spokojnie porozmawiać...
   – Niestety nie – ucięła i wręczyła mu wizytówkę.
   – Jeżeli myśli pan poważnie o kupnie ziemi, proszę 
się skontaktować z moim bankiem.
   Kiedy turyści odjechali, usiedliśmy przed 
namiotem. Chłopczyk zasnął na jej kolanach. 
Przyniosłem dla nas wszystkich koce. Siedzieliśmy 
wpatrzeni w rozgwieżdżone niebo. W końcu 
przerwała ciszę.
   – Dlaczego Hamid powiedział, że jest pan 
mędrcem?
   – Może dlatego, że mam od niego więcej 
cierpliwości. Był czas, kiedy próbowałem nauczyć go 
mojej sztuki, ale Hamida bardziej interesowało 
zarabianie pieniędzy. Na pewno dziś uważa się za 
większego mędrca ode mnie. Ma wielki dom, jacht, a 
ja tkwię na pustyni i usługuję nielicznym turystom, 
którzy się tu pojawiają. Nie rozumie, że mi to 
całkowicie wystarcza.
   – Rozumie to doskonale i zawsze wyraża się o 
panu z wielkim szacunkiem. Na czym właściwie 
polega pańska „sztuka”?
   – Widziałem dzisiaj, jak tańczysz. No więc ja robię 
to samo, tylko że zamiast ciału każę tańczyć literom.
   Spojrzała na mnie zdziwiona.
   – Mój sposób zbliżenia się do Allacha – niech 
pochwalone będzie Jego imię! – to kaligrafia, 
poszukiwanie doskonałego sensu w każdym słowie. W 
każdą literę wkładam całą należną jej moc, tak jakbym 
rzeźbił jej znaczenie. Ze spisywanych świętych 
tekstów emanuje dusza człowieka, który posłużył za 
narzędzie do ukazania ich światu. I nie tylko ze 
świętych tekstów. Dotyczy to każdego znaku 
złożonego na papierze. Ponieważ dłoń, która kreśli 
kolejne wersy, przekazuje to, co kryje się w duszy 
piszącego.
   – Nauczyłby mnie pan arabskiej kaligrafii?
   – Wątpię, czy komuś, kogo rozsadza energia, 
starczy cierpliwości. Poza tym moja sztuka nie należy 
do twojego świata, w którym króluje słowo 
drukowane. Wiele się u was drukuje, ale – proszę 
wybaczyć – bez przywiązywania wagi do sensu.
   – Mimo wszystko chciałabym spróbować.
   Odtąd kobieta, która z początku wydała mi się 
nerwowa, nadpobudliwa, niezdolna usiedzieć w 
miejscu, przez ponad pół roku odwiedzała mnie w 
każdy piątek. Jej synek siadywał w kącie namiotu z 
kartką papieru i pędzelkami, po czym, tak jak my, 
starał się ukazać w swoich rysunkach to, co mu 
dyktowało natchnienie.
   Widziałem, jak wiele wysiłku kosztuje ją 
zachowanie spokoju i właściwej pozycji. Radziłem, 
żeby poszukała sobie innej rozrywki. A ona 
odpowiadała nieodmiennie: „Właśnie tego potrzebuję, 
muszę uspokoić duszę. Poza tym jeszcze nie wiem 
wszystkiego, czego mógłby mnie pan nauczyć. 
Światło Wierzchołka dało mi przekaz, że muszę iść 
dalej”. Nigdy nie zapytałem, czym jest Wierzchołek, 
nie obchodziło mnie to.
   Pierwszą, może najtrudniejszą lekcją była lekcja 
cierpliwości.
   Pisanie nie polega jedynie na wyrażaniu myśli, to 
także głęboka zaduma nad wymową każdego słowa. 
Wspólnie pracowaliśmy nad tekstami pewnego 
arabskiego poety, ponieważ według mnie Koran nie 
był dziełem odpowiednim dla kogoś wychowanego w 
innej wierze. Dyktowałem jej litera po literze, tak żeby 
koncentrowała się na tym, co robi, zamiast dopytywać 
się od razu o sens słowa, zdania lub wersu.
   – Kiedyś ktoś mi powiedział, że muzykę stworzył 
Bóg, i że tylko w szybkim ruchu człowiek wchodzi w 
kontakt z samym sobą – powiedziała Atena podczas 
jednego z naszych spotkań. – Przez lata przekonałam 
się, że jest w tym wiele prawdy, a teraz zmusza mnie 
pan do czegoś najtrudniejszego na świecie, do 
spowolnienia ruchów. Dlaczego cierpliwość jest taka 
ważna?
   – Ponieważ uczy nas skupienia, rozwagi i 
dyscypliny.
   – Ale potrafię tańczyć tylko wtedy, gdy prowadzi 
mnie moja dusza, która każe mi skoncentrować się na 
czymś większym niż ja sama i umożliwia mi kontakt z 
Bogiem – jeżeli wolno mi użyć tego słowa. Taniec 
pomógł mi wiele zmienić w mym życiu, także w 
pracy. Czyż dusza nie jest ważniejsza?
   – Oczywiście, że tak. Ale gdy twoja dusza zdoła 
porozumieć się z umysłem, będziesz w stanie dokonać 
jeszcze więcej.
   Dalej wspólnie pracowaliśmy. Wiedziałem, że 
nadejdzie pora, kiedy zakomunikuję jej coś, czego 
może nie będzie gotowa przyjąć do wiadomości. 
Starałem się więc wykorzystać każdą minutę, żeby 
przygotować ją duchowo na tę chwilę. Wyjaśniałem, 
że zanim zaistnieje słowo, istnieje myśl. A zanim 
zaistnieje myśl, istnieje iskra boża, która tę myśl 
roznieca. Wszystko, absolutnie wszystko na tym 
świecie ma sens i każda rzecz, nawet najdrobniejsza, 
jest warta naszej uwagi.
   – Nauczyłam ciało wyrażać pełnię doznań duszy – 
mówiła.
   – Teraz musisz nauczyć palce, aby umiały wyrażać 
wszystkie doznania płynące z ciała. W taki sposób 
osiąga się bardzo wysoki stopień koncentracji.
   – Jest pan mistrzem.
   – Kim jest mistrz? Otóż odpowiem: mistrz nie jest 
kimś, kto czegoś uczy; mistrz to ktoś, kto zachęca 
ucznia do dołożenia wszelkich starań, aby odkrył to, o 
czym już wie.
   Przeczuwałem, że mimo młodego wieku Atena 
doskonale zdawała sobie z tego sprawę. Pismo 
zdradza osobowość piszącego. Dlatego domyślałem 
się, że jest świadoma miłości, jaką darzy ją nie tylko 
synek, ale i rodzina, może także jakiś mężczyzna. 
Odkryłem też, że posiada tajemne zdolności, ale 
ukrywałem, że o nich wiem – ponieważ te zdolności 
mogły przywieść ją do Boga, ale również doprowadzić 
do zguby.
   Oprócz warsztatu starałem się też przekazać jej 
filozofię kaligrafów.
   – Kalamus, którym kreślisz teraz znaki, jest tylko 
narzędziem – nie ma świadomości, spełnia jedynie 
zamiary tego, kto go trzyma w dłoni. I ta sytuacja 
bardzo przypomina to coś, co nazywamy „życiem”. 
Wielu z nas po prostu spełnia na tym świecie swoją 
powinność jako nieświadome narzędzie kierowane 
Niewidzialną Ręką. W tej chwili, w twoich dłoniach, 
w trzcinie, która rysuje poszczególne kreski, zawierają 
się wszystkie twoje intencje. Spróbuj zrozumieć 
znaczenie tego faktu.
   – Ależ rozumiem. Zdaję sobie też sprawę z 
potrzeby czynienia zadość pewnym formom. Mam 
siadać w określonej pozycji, okazać szacunek 
materiałom, którymi się posłużę, i dopiero wtedy 
zaczynać pracę.
   To oczywiste. Okazując szacunek kalamusowi, 
zrozumie, że aby nauczyć się pisać, potrzebuje 
spokoju i elegancji. A spokój płynie z serca.
   – Elegancja nie jest czymś powierzchownym. W 
ten sposób człowiek oddaje cześć życiu i pracy. 
Dlatego jeśli ci niewygodnie w pozycji, w jakiej 
siedzisz, nie sądź, że jest ona fałszywa lub sztuczna: 
jest prawdziwa i właściwa właśnie dlatego, że jest 
trudna. Taka pozycja oznacza, że zarówno papier, jak i 
kalamus doceniają twoje wysiłki. Papier przestaje być 
płaską, pustą powierzchnią, zyskuje głębię tego, co na 
nim napisane. Elegancja jest pozycją najwłaściwszą, 
jeśli chcesz, aby powstało pismo doskonałe. Podobnie 
jest z życiem. Po odrzuceniu tego, co zbędne, 
odkrywamy prostotę i skupienie: im postawa prostsza i 
bardziej powściągliwa, tym piękniejsza, choćby z 
początku wydawała się niewygodna.
   Czasami opowiadała mi o swojej pracy. Mówiła, 
że lubi to, co robi, i że właśnie otrzymała pewną 
propozycję od potężnego emira, który przyszedł 
pewnego dnia do banku, aby zobaczyć się ze swoim 
przyjacielem, dyrektorem (emirowie nie odwiedzają 
banków, aby podjąć pieniądze, do takich zadań mają 
specjalnych pracowników). Poznał Atenę i w 
rozmowie napomknął, że szuka kogoś, kto by się zajął 
sprzedażą gruntów. Spytał, czy byłaby tym 
zainteresowana.
   Kogo może interesować kupno gruntów na środku 
pustyni lub w porcie położonym na końcu świata? 
Wstrzymałem się od jakiegokolwiek komentarza. 
Kiedy teraz spoglądam wstecz, cieszę się, że 
wybrałem milczenie.
   Tylko raz wspomniała o mężczyźnie, którego 
kochała. W każdej grupie turystów, których gościłem 
na kolacji, zawsze znalazł się ktoś, kto próbował z nią 
flirtować, ale Atena zwykle ignorowała ich zaloty – do 
dnia, kiedy jeden z nich oznajmił, że zna jej 
narzeczonego.
   Zbladła i nerwowo spojrzała na synka, który na 
szczęście nie zwracał na nas uwagi.
   – Skąd pan go zna?
   – Żartuję – odparł mężczyzna. – Chciałem tylko 
wybadać, czy jest pani wolna.
   Nic nie odpowiedziała, ale zrozumiałem, że 
mężczyzna, z którym się związała, nie był ojcem 
chłopca.
   Pewnego dnia przyjechała wcześniej niż zwykle. 
Powiedziała, że porzuciła pracę w banku, zajęła się 
handlem nieruchomościami, dzięki czemu miała teraz 
więcej wolnego czasu. Wyjaśniłem, że i tak nie 
możemy przesunąć zajęć na wcześniejszą godzinę, 
ponieważ zawsze jestem zajęty.
   – Potrafię połączyć ruch i spokój, radość i 
skupienie. Podeszła do samochodu i wyjęła 
magnetofon.
   Przed rozpoczęciem lekcji Atena tańczyła na 
pustyni, a jej roześmiany synek biegał wokół niej. 
Kiedy zasiadała do kaligrafii, kreśliła znaki ręką 
pewniejszą niż zwykle.
   – Istnieją dwa typy pisma – tłumaczyłem. – 
Pierwszy typ to litery precyzyjne, ale bez duszy. 
Kaligraf, posługujący się takim pismem, choćby 
posiadł wspaniały warsztat, pozostanie na zawsze 
tylko wyrobnikiem, nie rozwinie swego kunsztu, 
będzie się powielać i pewnego dnia porzuci kaligrafię, 
ponieważ stanie się dla niego rutyną. Drugi typ to 
litery stworzone dzięki umiejętnościom technicznym, 
lecz mające duszę. Takie litery powstają tylko 
wówczas, kiedy intencja piszącego pozostaje w 
zgodzie ze słowem, które pisze. W tym przypadku 
nawet najsmutniejsze wersy tracą swój nadmierny 
patos i stają się czymś prostym, szytym na ludzką 
miarę.
   – Co pan robi ze swoimi rysunkami? – płynnym 
arabskim spytał chłopczyk. Niewiele rozumiał z 
naszej rozmowy, ale starał się ze wszystkich sił 
uczestniczyć w pracy matki.
   – Sprzedaję je.
   – Czy ja też mógłbym sprzedawać swoje rysunki?
   – Powinieneś to zrobić. Będziesz bogaty, a wtedy 
pomożesz mamie.
   Przyjął moje słowa z zadowoleniem i powrócił do 
rozpoczętego dzieła: kolorowego motyla.
   – A co ja mam zrobić ze swoimi tekstami? – 
spytała Atena.
   – Wiesz, ile cię wysiłku kosztowało siedzenie we 
właściwej pozycji, wyciszenie duszy, jasne 
uświadomienie sobie własnych zamiarów, 
uszanowanie każdej litery w każdym słowie. Ćwicz i 
jeszcze raz ćwicz. Kiedy dochodzimy do wprawy, nie 
musimy zastanawiać się więcej nad każdym ruchem, 
bo staje się on jakby częścią nas. Jednak zanim 
osiągniemy ten stan, musimy ciągle ćwiczyć i 
powtarzać. A jeśli to nie wystarczy, musimy znowu 
powtarzać i ćwiczyć. Widziałaś kowala przy pracy. 
Dla niewprawnego oka to po prostu seria 
beznamiętnych uderzeń młotem. Jednak ktoś biegły w 
sztuce kaligrafii wie, że za każdym razem, kiedy 
kowal unosi młot i go opuszcza, siła uderzenia jest 
inna. Ramię powtarza ten sam gest, ale w miarę 
zbliżania się do metalu podejmuje decyzję, czy tym 
razem lekko stuknąć, czy też uderzyć z całych sił. Tak 
właśnie jest z powtarzaniem: pozornie robisz zawsze 
to samo, ale w istocie za każdym razem nieco inaczej. 
Przyjdzie taki moment, kiedy nie będziesz już myśleć 
o tym, co robisz. Staniesz się literą, tuszem, papierem, 
słowem.
   Ten moment przyszedł rok później. Atenę znano 
już dobrze w Dubaju. Polecała swoim klientom posiłki 
w moim namiocie i słyszałem od turystów, że jej 
kariera rozwija się znakomicie: sprzedawała kawałki 
pustyni! Pewnego wieczoru zjawił się u mnie sam 
emir ze swoją świtą. Przestraszyłem się, bo nie byłem 
przygotowany na odwiedziny tak ważnej osobistości. 
Uspokoił mnie i podziękował za to, co robiłem dla 
jego pracownicy.
   – To wspaniała osoba, a swoje zalety przypisuje 
naukom, jakie u pana pobiera. Zastanawiam się, czy 
nie dopuścić jej do udziału w spółce. Może dobrze 
byłoby przysłać tu moich pracowników na naukę 
kaligrafii, zwłaszcza teraz, kiedy Atena wyjeżdża na 
miesięczny urlop.
   – To niczego nie zmieni – odparłem. – Kaligrafia 
jest tylko jedną z metod, jakie podsunął nam Allach – 
pochwalone niech będzie Jego Imię! Uczy 
obiektywności i cierpliwości, szacunku i elegancji, ale 
możemy nauczyć się tego wszystkiego...
   – ...tańcząc – dokończyła Atena, która stała tuż 
obok.
   – Albo sprzedając nieruchomości – dodałem. 
Kiedy goście odjechali, a chłopiec, któremu kleiły się 
już oczy ze zmęczenia, usnął w namiocie, przyniosłem 
przybory do kaligrafii i poprosiłem, aby coś napisała. 
W pewnej chwili, kiedy była w połowie słowa, 
wyjąłem jej kalamus z dłoni. Nadeszła pora, aby 
powiedzieć to, co musiało być powiedziane. 
Zaproponowałem, abyśmy przeszli się po pustyni.
   – Nauczyłaś się już wszystkiego, czego mogę cię 
nauczyć – powiedziałem. – Twoje pismo jest coraz 
bardziej osobiste, coraz bardziej spontaniczne. Nie jest 
już zwykłym odtwarzaniem piękna, lecz aktem 
indywidualnej kreacji. Zrozumiałaś to, co wiedzą 
wielcy malarze: aby zapomnieć o zasadach, należy je 
znać i szanować. Nie potrzebujesz już narzędzi, które 
pomagały ci stawiać pierwsze kroki. Nie potrzebujesz 
papieru, tuszu ani kalamusa, ponieważ sama 
wędrówka jest ważniejsza od tego, co pchnęło cię do 
ruszenia w drogę. Opowiadałaś mi kiedyś, że 
człowiek, który nauczył cię tańczyć, słyszał w głowie 
muzykę, a potem był w stanie dokładnie odtworzyć jej 
melodię.
   – Tak właśnie było.
   – Gdyby wszystkie słowa były połączone, nie 
miałyby sensu, a zrozumienie fraz byłoby niemal 
niemożliwe. Niezbędne są przerwy.
   Skinęła twierdząco głową.
   – Opanowałaś już słowa, ale nie opanowałaś 
jeszcze białych przerw między nimi. Kiedy się 
koncentrujesz, twoja dłoń jest nieomylna. Kiedy 
przechodzisz od jednego słowa do następnego, gubisz 
się.
   – Skąd pan to wie?
   – A czy mam rację?
   – Całkowitą. Kiedy skupiam się na kolejnym 
słowie, przez ułamek sekundy gubię się. Kontrolę 
nade mną przejmują sprawy, o których nie chcę 
myśleć.
   – Wiesz doskonale, co jest przyczyną. Wiedziała, 
lecz już do końca spaceru nie odezwała się słowem. 
Wróciliśmy do namiotu. Wzięła śpiącego syna na ręce. 
Starała się opanować, ale oczy miała pełne łez.
   – Emir mówił, że wyjeżdżasz na wakacje. 
Otworzyła drzwi samochodu, włożyła kluczyk do 
stacyjki i go przekręciła. Przez chwilę tylko dźwięk 
silnika zakłócał ciszę pustyni.
   – Wiem, o czym pan mówił – powiedziała w 
końcu. – Kiedy piszę, kiedy tańczę, kieruje mną Ręka, 
która wszystko stworzyła. Kiedy przyglądam się 
śpiącemu Viorelowi, jestem przekonana, że wie, iż jest 
owocem mojej miłości do jego ojca, chociaż nie 
widziałam tego mężczyzny już od ponad roku. Ale ja...
   Zamilkła, a jej milczenie było białą przerwą 
między słowami.
   – ...ale ja nie znam ręki, która pierwsza przytuliła 
mnie do piersi; ręki, która zapisała mnie w księdze 
tego świata.
   Tylko skinąłem głową.
   – Sądzi pan, że to ważne?
   – Nie zawsze. Ale w twoim przypadku tak jest. 
Dopóki nie dotkniesz tej ręki, nie poprawisz... 
powiedzmy... swojej kaligrafii.
   – Nie rozumiem, po co mam szukać kogoś, kto 
nigdy nie zadał sobie trudu, aby mnie pokochać.
   Zatrzasnęła drzwi, uśmiechnęła się i ruszyła w 
drogę. A ja, mimo tych ostatnich słów, wiedziałem, 
jaki będzie jej następny krok.
   
   

SAMIRA R. KHALIL, matka Ateny
   
   Było tak, jakby sukcesy zawodowe, świetna 
sytuacja finansowa, szczęście, jakie dawała jej nowa 
miłość, radość, którą czuła, bawiąc się z moim 
wnukiem – wszystko zeszło na dalszy plan. 
Przeraziłam się na wieść, że Szirin ma zamiar 
odszukać swoją biologiczną matkę.
   Na początku, rzecz jasna, pocieszałam się myślą, 
że ośrodek adopcyjny już nie istnieje, dokumenty się 
zawieruszyły. Miałam nadzieję, że nie uda jej się 
przebić przez rumuńską biurokrację, że z powodu 
niedawnego upadku rządu nie dostanie wizy, albo że 
po kobiecie, która wydała ją na świat, nie pozostało 
śladu. Było to jednak pocieszenie krótkotrwałe: moja 
córka była zdolna do wszystkiego i potrafiła 
przezwyciężać trudności z pozoru nie do pokonania.
   Do tej pory był to w naszej rodzinie temat tabu. 
Szirin wiedziała, że została adoptowana. Jeszcze w 
Bejrucie psychiatra radził powiedzieć córce prawdę, 
kiedy tylko osiągnie wiek pozwalający jej to 
zrozumieć. Jednak nigdy nie przejawiała 
zainteresowania swoimi korzeniami. Jej domem był 
Bejrut – kiedy był on jeszcze domem dla nas 
wszystkich.
   Niespełna szesnastoletni adoptowany syn mojej 
przyjaciółki popełnił samobójstwo, kiedy na świat 
przyszła córka przybranych rodziców, dlatego ja i mój 
mąż nie podejmowaliśmy już więcej prób 
powiększenia rodziny. Robiliśmy wszystko, żeby 
uwierzyła, że jest jedynym powodem naszych radości 
i smutków, miłości i nadziei. A mimo to wydawało się, 
że nie docenia naszych wysiłków. Mój Boże, dzieci 
bywają bardzo niewdzięczne!
   Znałam swoją córkę i wiedziałam, że jak wbije 
sobie coś do głowy, to trudno jej to wyperswadować. 
Nie spaliśmy z mężem przez tydzień. Każdego ranka i 
każdego wieczora zadawała nam w kółko to samo 
pytanie: w którym mieście w Rumunii się urodziłam? 
Co gorsza, Viorel płakał, jakby dokładnie rozumiał, co 
się dzieje.
   Postanowiłam znowu zasięgnąć rady psychiatry. 
Spytałam, dlaczego dziewczyna, która ma wszystko, 
wciąż jest z życia niezadowolona.
   – Każdy chce znać swoje pochodzenie – odparł. – 
W wymiarze filozoficznym jest to dla ludzkiej 
jednostki fundamentalna kwestia. Moim zdaniem, jej 
pragnienie odkrycia własnych korzeni jest absolutnie 
racjonalne. Czy pani na jej miejscu nie postąpiłaby tak 
samo?
   Nie, na pewno nie. Wręcz przeciwnie. Według 
mnie szukanie kogoś, kto mnie odrzucił i zostawił na 
pastwę losu, kiedy go najbardziej potrzebowałam, to 
przedsięwzięcie bardzo karkołomne.
   – Zamiast wchodzić z nią w konflikt, proszę 
spróbować jej pomóc – przekonywał psychiatra. – 
Może kiedy uświadomi sobie, że ma w was 
sojuszników, zrezygnuje z pomysłu. Rok spędzony z 
dala od bliskich musiał u niej wywołać pewien głód 
emocjonalny, który stara się teraz zrekompensować, 
występując przeciwko państwu. Tylko po to, żeby się 
upewnić, że jest kochana.
   Byłoby lepiej, gdyby sama Szirin porozmawiała z 
psychiatrą. Może to pomogłoby jej zrozumieć siebie i 
powody własnego zachowania.
   – Muszą państwo okazać jej zaufanie i nie 
traktować jej pomysłu jako zagrożenia. A jeśli 
ostatecznie postanowi zrealizować swój plan, 
udzielcie jej wsparcia, podzielcie się z nią wiedzą na 
ten temat. Z tego co pamiętam, zawsze były z nią 
rozmaite problemy. Kto wie, może takie 
doświadczenie wzmocni ją psychicznie.
   Spytałam psychiatrę, czy ma dzieci. Zaprzeczył. 
Nie ma prawa mi doradzać, pomyślałam.
   Tego wieczora, kiedy siedzieliśmy przed 
telewizorem, Szirin znów wróciła do stałego tematu.
   – Co oglądacie?
   – Wiadomości.
   – Po co?
   – Chcemy się dowiedzieć, co nowego w Libanie – 
odparł mój mąż.
   Zwietrzyłam podstęp, ale już było za późno. Szirin 
błyskawicznie wykorzystała sytuację.
   – A więc interesuje was, co dzieje się w waszym 
ojczystym kraju! Od lat mieszkacie w Anglii, macie tu 
przyjaciół, tata dobrze zarabia, żyjecie dostatnio. A 
mimo to kupujecie libańskie gazety. Zmieniacie 
kanały, aż traficie na wiadomości z Bejrutu. Myślicie 
o przyszłości, jakby była przeszłością, nie 
dopuszczając do siebie myśli, że ta wojna może nigdy 
się nie skończy. Chodzi mi o to, że ktoś, kto nie ma 
kontaktu z własnymi korzeniami, czuje się tak, jakby 
stracił kontakt ze światem. Tak trudno zrozumieć to, 
co czuję?
   – Jesteś naszą córką.
   – I jestem z tego dumna. Zawsze będę waszą córką. 
Jestem wdzięczna za wszystko, co dla mnie zrobiliście 
i kocham was. Proszę tylko o jedno: pozwólcie mi 
dotknąć stopą miejsca moich narodzin, dajcie mi 
szansę, bym mogła stanąć przed moją matką i zadać jej 
pytanie, dlaczego mnie porzuciła – może zresztą 
poniecham tego zamiaru i tylko spojrzę jej w oczy. 
Jeżeli nie spróbuję, będę się czuła jak tchórz i nigdy 
nie zdołam zrozumieć białych przerw.
   – Białych przerw?
   – W Dubaju uczyłam się arabskiej kaligrafii. 
Tańczę, kiedy tylko mam okazję. Ale muzyka istnieje 
tylko dlatego, że istnieją pauzy. Zdania także istnieją 
tylko dlatego, że istnieją odstępy między słowami. 
Kiedy coś robię, czuję się spełniona, ale nikt nie jest w 
stanie aktywnie funkcjonować przez dwadzieścia 
cztery godziny na dobę. Kiedy przerywam, czegoś mi 
brak. Często mi mówiliście, że jestem z natury 
niespokojna, ale to nie moja wina. Też wolałabym 
siedzieć sobie tutaj i oglądać telewizję, ale nie mogę. 
Mój umysł nie daj mi wytchnienia. Czasami myślę, że 
oszaleję. Muszę się stale czymś zajmować: Viorelem, 
tańcem, kaligrafią, sprzedażą gruntów, czytaniem 
czegokolwiek. Uważacie, że to normalne?
   – Może taki już masz temperament – stwierdził 
mąż. W tym miejscu rozmowa urwała się z tego 
samego powodu, co zawsze: Viorel zaczął płakać. 
Szirin uparcie milczała, a ja utwierdzałam się w 
przekonaniu, że dzieci nigdy nie potrafią docenić 
wysiłków swoich rodziców. Nazajutrz przy śniadaniu 
mąż wrócił do tematu:
   – Jakiś czas temu, kiedy byłaś w Dubaju, 
próbowałem sprawdzić, na ile możliwy jest nasz 
powrót do domu. Odnalazłem ulicę, przy której 
mieszkaliśmy. Naszego domu już nie ma, ale pomimo 
obecności obcych wojsk i ataków z zewnątrz trwa 
odbudowa kraju. Byłem jak w euforii – może to 
odpowiedni moment, żeby zacząć wszystko od nowa? 
I właśnie te słowa, „zacząć wszystko od nowa”, 
otrzeźwiły mnie. Czas, w którym mogłem sobie 
pozwolić na taki luksus, dla mnie minął już 
bezpowrotnie. Dzisiaj chcę robić dalej to, co robię, nie 
potrzebuję nowych wyzwań. Zacząłem szukać ludzi, z 
którymi kiedyś spotykałem się po pracy na drinka. 
Większość z nich wyjechała, a ci, którzy pozostali, 
żyją w ciągłym poczuciu zagrożenia. Przechadzałem 
się po znajomych miejscach i czułem się obco, jakby 
nie u siebie. Najgorsze ze wszystkiego było to, że w 
miarę jak oglądałem swoje rodzinne miasto, marzenia 
o powrocie rozwiewały się. A jednak wizyta w 
Bejrucie była mi potrzebna. Wygnańcze piosenki 
wciąż chwytają mnie za serce, ale wiem, że już nigdy 
więcej nie zamieszkam w Libanie. W jakiś sposób dni 
spędzone w Bejrucie pomogły mi zrozumieć lepiej 
miejsce, w którym jestem teraz, i docenić każdą 
sekundę spędzaną w Londynie.
   – Co mi chcesz przez to powiedzieć, tato?
   – Że masz rację. Może rzeczywiście będzie lepiej, 
jeśli zrozumiesz te białe przerwy. Zaopiekujemy się 
Viorelem pod twoją nieobecność.
   Poszedł do sypialni, a po chwili wrócił z pożółkłą 
teczką, którą wręczył Szirin – były to papiery 
adopcyjne. Pocałował ją i wyszedł do pracy.
   


HERON Ryan, dziennikarz
   
   Przez cały tamten poranek 1990 roku z szóstego 
piętra hotelu widziałem tylko siedzibę rządu. Właśnie 
wywieszono narodową flagę na dachu, dokładnie w 
miejscu, z którego jaśnie dyktator uciekł helikopterem, 
aby kilka godzin później ponieść śmierć z rąk tych, 
których przez dwadzieścia dwa lata gnębił. Z woli 
Ceaucescu stare domy zrównano z ziemią, zgodnie z 
jego megalomańskim planem stworzenia stolicy, która 
mogłaby się mierzyć z Waszyngtonem. Skutek tego 
był taki, że Bukareszt dostąpił wątpliwego zaszczytu: 
znalazł się na pierwszym miejscu na świecie wśród 
miast, które uległy największym zniszczeniom, i to nie 
z powodu wojny czy klęski żywiołowej.
   W dniu przyjazdu w towarzystwie tłumacza 
poszedłem na krótki spacer po mieście, ale 
dostrzegłem tylko nędzę, zagubienie, brak wiary w 
przyszłość, przeszłość i teraźniejszość. Ludzie żyli 
jakby w zawieszeniu, niewiele wiedząc, co się dzieje 
w ich kraju ani na świecie. Kiedy dziesięć lat później 
wróciłem i zobaczyłem kraj dźwigający się ze 
zgliszczy, zrozumiałem, że człowiek zdolny jest 
przezwyciężyć każdą trudność – a naród rumuński był 
tego najlepszym przykładem.
   Jednak w ten szary poranek, w tym szarym holu 
ponurego hotelu interesowało mnie wyłącznie to, czy 
tłumacz znajdzie sprawny samochód i dość benzyny, 
żeby dowieść mnie na miejsce, żebym mógł zebrać 
dokumentację dla BBC. Tłumacz długo nie wracał i 
zacząłem powątpiewać w pomyślne zakończenie 
wyprawy. Zdążyłem już sporo zainwestować w 
konsultacje historyczne, scenariusz, kilka 
sfilmowanych wywiadów, ale przed ostatecznym 
podpisaniem umowy szefowie BBC zażądali, abym 
obejrzał zamek Drakuli i sprawdził jego obecny stan. 
Podróż ta kosztowała mnie więcej, niż sądziłem.
   Chciałem zadzwonić do narzeczonej, ale 
poinformowano mnie, że na połączenie trzeba czekać 
ponad godzinę. Nie było czasu do stracenia. Tłumacz z 
samochodem mógł pojawić się lada chwila, więc 
postanowiłem nie ryzykować.
   Pytałem o angielskie gazety, ale hotelowy kiosk 
ich nie sprowadzał. Dla zabicia czasu jak 
najdyskretniej obserwowałem siedzących wokół ludzi. 
Spokojnie popijali herbatę, jakby obojętni na 
wszystko, co się zdarzyło rok wcześniej – narodową 
rewoltę, mordowanie z zimną krwią ludności cywilnej 
w Timisoarze, uliczne strzelaniny między cywilami a 
przerażoną tajną policją, która rozpaczliwie usiłowała 
utrzymać wymykającą się jej z rąk władzę. 
Zauważyłem grupę trzech Amerykanów, jedną 
atrakcyjną kobietę pogrążoną w lekturze magazynu 
mody oraz kilku mężczyzn, którzy rozmawiali bardzo 
głośno w języku, którego nie byłem w stanie 
zidentyfikować.
   Właśnie miałem po raz tysięczny wstać, podejść do 
hotelowych drzwi i sprawdzić, czy tłumacz wreszcie 
przyjechał, kiedy weszła ona. Musiała mieć nieco 
ponad dwadzieścia lat. Usiadła, zamówiła śniadanie i 
zorientowałem się, że mówi płynnie po angielsku. 
Żaden z obecnych mężczyzn nie zwrócił na nią uwagi, 
natomiast kobieta podniosła głowę znad żurnala.
   Może dlatego, że się denerwowałem, a może z 
powodu chandry, o jaką przyprawiło mnie to miejsce, 
zebrałem się na odwagę i przysiadłem się do jej 
stolika.
   – Proszę mi wybaczyć, zwykle tego nie robię. 
Śniadanie to dla mnie najintymniejszy posiłek dnia.
   Spojrzała na mnie z uśmiechem, po czym się 
przedstawiła. Coś mnie zaniepokoiło. Zbyt łatwo 
poszło. Może jest prostytutką, ale posługiwała się 
nienaganną angielszczyzną, nie była ubrana 
wyzywająco. Postanowiłem o nic nie pytać i siłą 
rzeczy zacząłem opowiadać jej o sobie. Spostrzegłem 
też kątem oka, że kobieta przy stoliku obok odłożyła 
czasopismo i przysłuchuje się naszej rozmowie.
   – Jestem niezależnym producentem, pracuję dla 
BBC w Londynie. Próbuję dostać się do 
Transylwanii...
   Zauważyłem błysk w jej oczach.
   – ...żeby dokończyć dokumentację do filmu na 
temat mitów o wampirach.
   Czekałem na reakcję z jej strony, jako że ten temat 
zawsze budzi w ludziach ciekawość, ale w tym 
momencie straciła wszelkie zainteresowanie.
   – Wystarczy wsiąść w autobus – odparła. – 
Chociaż nie sądzę, aby znalazł pan to, czego pan 
szuka. Jeżeli chce się pan dowiedzieć czegoś więcej o 
Drakuli, niech pan przeczyta książkę. Autor nawet 
nigdy nie był w Rumunii.
   – A pani zna Transylwanię?
   – Nie wiem.
   To nie była odpowiedź. Może, pomimo 
brytyjskiego akcentu, nie znała języka tak dobrze, jak 
sądziłem.
   – Ja też się tam wybieram – ciągnęła. – Oczywiście 
autobusem.
   Sądząc po stroju, nie wyglądała na poszukiwaczkę 
przygód, która włóczy się po egzotycznych zakątkach 
świata. Znowu przyszło mi do głowy, że jest 
prostytutką i stara się mnie poderwać.
   – Może panią podwieźć?
   – Już kupiłam bilet.
   Nalegałem, uznając, że odmowa to część gry. 
Jednak ona odmówiła ponownie, twierdząc, że musi 
odbyć tę podróż samotnie. Spytałem, skąd pochodzi. 
Zawahała się przez chwilę, zanim odpowiedziała:
   – Już panu mówiłam, z Transylwanii.
   – Niezupełnie tak pani powiedziała. Ale jeśli to 
prawda, mogłaby mi pani znaleźć plenery do mojego 
filmu i...
   Podświadomie czułem, że nie powinienem tak 
szybko się poddawać, bo mimo że hipoteza z 
prostytutką nadal wydawała mi się prawdopodobna, to 
bardzo, naprawdę bardzo mi zależało, żeby ze mną 
pojechała. Grzecznie, ale stanowczo raz jeszcze 
odrzuciła moją propozycję. Kobieta przy sąsiednim 
stoliku wtrąciła się do naszej rozmowy, jakby 
postanowiła stanąć w obronie dziewczyny. W tej 
sytuacji uznałem, że nic nie wskóram i pożegnałem 
się.
   Wkrótce potem wpadł zdyszany tłumacz. Okazało 
się, że załatwił wszystko, co konieczne, ale jak można 
się było spodziewać, koszty są dużo wyższe. 
Poszedłem do pokoju, zabrałem spakowaną już 
wcześniej walizkę, wsiadłem do rozklekotanego 
gruchota radzieckiej produkcji i ruszyliśmy w drogę 
szerokimi, niemal pustymi alejami. Zabieram ze sobą, 
pomyślałem, niedużą kamerę, rzeczy osobiste, kilka 
butelek wody mineralnej, kanapki oraz obraz kogoś, o 
kim nie mogę przestać myśleć.
   Podczas kolejnych dni, kiedy usiłowałem sklecić 
materiał o historycznej postaci Drakuli i 
przeprowadzić wywiady – jak było do przewidzenia, z 
miernym skutkiem – z wieśniakami i intelektualistami 
na temat mitu o wampirze, uświadamiałem sobie 
równocześnie, że moim celem nie jest już tylko 
nakręcenie filmu dokumentalnego dla brytyjskiej 
telewizji. Chciałem znowu spotkać tę zarozumiałą, 
antypatyczną, samowystarczalną dziewczynę, którą 
poznałem w hotelowej kawiarni w Bukareszcie i która 
powinna być gdzieś blisko. Nic o niej nie wiedziałem, 
znałem tylko jej imię, a przecież jak wampir 
najwyraźniej wysysała teraz ze mnie całą energię.
   Absurd, bzdura, rzecz nie do przyjęcia w świecie 
moim i ludzi, wśród których się obracam.
   


DEIDRE O'Neill, znana jako Edda
   
   – Nie wiem, czego pani tu szuka – powiedziałam. – 
Ale tak czy inaczej, musi pani doprowadzić sprawę do 
końca.
   Spojrzała na mnie ze zdumieniem.
   – Kim pani jest?
   Zaczęłam paplać coś o artykule, który właśnie 
przeczytałam, aż w końcu mężczyzna wstał i odszedł. 
Teraz mogłam się przedstawić.
   – Jeżeli pyta pani o mój zawód, to kilka lat temu 
skończyłam medycynę. Jednak chyba nie taką 
odpowiedź chciała pani usłyszeć – zamilkłam na 
chwilę, a potem ciągnęłam dalej. – Pewnie zada mi 
pani teraz kilka podchwytliwych pytań, żeby wybadać, 
co robię w tym kraju, który dopiero wychodzi z 
wieloletniej zapaści.
   – Wobec tego zapytam wprost: co panią tu 
sprowadza? Mogłam odpowiedzieć: przyjechałam na 
pogrzeb mojego mistrza, ponieważ należy mu się taki 
hołd. Jednak poruszanie tego tematu uznałam za 
nieroztropne. Wprawdzie nie zdradziła najmniejszego 
zainteresowania wampirami, ale słowo „mistrz” na 
pewno zwróciłoby jej uwagę. Złożona przysięga 
zabrania mi kłamać, dlatego uciekłam się do 
półprawdy.
   – Chciałam zobaczyć kraj, w którym przyszedł na 
świat autor Mircea Eliade, o którym pani zapewne 
nigdy nie słyszała. Eliade spędził znaczną część życia 
we Francji, a specjalizował się w... nazwijmy to... 
mitach.
   Dziewczyna spojrzała na zegarek, udając brak 
zainteresowania.
   – Nie mówię o wampirach. Mówię o takich 
ludziach, którzy, powiedzmy, kroczą podobną drogą 
co pani.
   Zatrzymała w pół drogi rękę, unoszącą do ust 
filiżankę z kawą.
   – Pani jest z rządu? A może wynajęli panią moi 
rodzice, żeby mnie śledzić?
   Teraz ja zaczęłam wątpić w celowość dalszej 
rozmowy. Nie podobał mi się jej agresywny ton, 
dostrzegłam jednak jej aurę, zdenerwowanie, lęk. Ja 
też taka byłam w jej wieku: poraniona wewnętrznie i 
zewnętrznie, i dlatego owładnięta myślą, by leczyć 
ludzi w wymiarze fizycznym i pomagać im w 
znalezieniu właściwej drogi w wymiarze duchowym. 
Kusiło mnie, żeby powiedzieć: „Dziewczyno, twoje 
blizny są twoją siłą”, a potem wstać od stolika i odejść.
   Gdybym to zrobiła, być może droga Ateny 
wyglądałaby zupełnie inaczej, a ona nadal żyłaby u 
boku ukochanego mężczyzny. Wychowałaby syna, 
patrzyła, jak rośnie, jak się żeni, jak ją obdarza 
wnukami. Może prowadziłaby agencję sprzedaży 
nieruchomości? Miała wszystko, co konieczne by 
osiągnąć w życiu sukces i zdobyć szczęście. 
Wycierpiała dostatecznie dużo, aby z odniesionych 
ran czerpać siłę. Pokonanie dręczącego ją niepokoju i 
zrobienie kroku naprzód było już tylko kwestią czasu.
   Co więc kazało mi zostać i podtrzymywać tę 
rozmowę? Odpowiem krótko: ciekawość. Nie byłam 
w stanie zrozumieć, co ta istota promieniująca 
światłem robi w tym ponurym hotelowym holu.
   – Mircea Eliade – mówiłam – nadawał swoim 
książkom intrygujące tytuły: Okultyzm, czary, mody 
kulturalne. Albo Sacrum, mit, historia. Mój mistrz 
(wyrwało mi się niechcący, ale albo nie słuchała, albo 
udała, że nie słyszy) bardzo cenił jego dzieła. Coś mi 
mówi, że te sprawy panią interesują.
   Znowu zerknęła na zegarek.
   – Wybieram się do Sibiu – powiedziała. – Mam 
autobus za godzinę. Jadę, żeby odszukać matkę, jeśli 
właśnie to chce pani wiedzieć. Pracuję na Bliskim 
Wschodzie jako pośredniczka w handlu 
nieruchomościami, mam czteroletniego syna, jestem 
rozwiedziona, a moi rodzice mieszkają w Londynie. 
Moi przybrani rodzice, rzecz jasna, bo w dzieciństwie 
zostałam porzucona.
   – Tak, właśnie to chciałam wiedzieć.
   – Musiała pani jechać taki szmat drogi, żeby badać 
dorobek jakiegoś pisarza? Czy tam, gdzie pani 
mieszka, nie ma bibliotek?
   – Eliade mieszkał w Rumunii tylko do czasu 
ukończenia studiów. Gdybym więc chciała czegoś 
więcej się o nim dowiedzieć, pojechałabym do Paryża 
lub Londynu, albo do Chicago, gdzie zmarł. To, po co 
tu przyjechałam, nie jest pracą badawczą w 
tradycyjnym sensie: chcę zobaczyć miejsca, po 
których stąpał, chcę poczuć to, co go zainspirowało do 
pisania o sprawach, które są ważne dla mnie i osób, 
które szanuję.
   – Pisał też o medycynie?
   Lepiej było nie odpowiadać. Najwyraźniej 
zwróciła uwagę na słowo „mistrz”, ale uznała, że 
dotyczy ono mojego zawodu.
   Dziewczyna wstała od stołu. Poczułam, że wie, o 
czym mówię, ponieważ jej wewnętrzne światło lśniło 
z jeszcze większą mocą. Ten rodzaj wglądu osiągam 
tylko wtedy, kiedy osoba z którą obcuję, ma podobną 
wrażliwość jak ja.
   – Może mnie pani odprowadzić na dworzec?
   Z największą przyjemnością! Mój samolot 
odlatywał dopiero późnym wieczorem, w związku z 
czym rozciągała się przede mną perspektywa 
długiego, nudnego dnia. Przynajmniej miałam z kim 
zamienić parę słów.
   Poszła na górę, wróciła z walizkami i głową pełną 
pytań. Rozpoczęła swoje przesłuchanie, kiedy tylko 
wyszłyśmy z hotelu.
   – Może nigdy więcej się nie spotkamy – 
powiedziała – ale czuję, że wiele nas łączy. Możliwe, 
że to jedyna okazja, żeby porozmawiać ze sobą w tym 
wcieleniu, dlatego proszę panią o szczerość. Skinęłam 
na zgodę głową.
   – Skoro przeczytała pani te mądre książki, czy 
wierzy pani, że poprzez taniec możemy wejść w rodzaj 
transu i poczuć w sobie światło, które pokazuje nam 
jedynie stan ducha, w jakim jesteśmy: radość albo 
smutek?
   Trafne pytanie!
   – Bez wątpienia. Ale nie tylko taniec. Także 
wszystko to, co pozwala skupić naszą uwagę i 
oddzielić ciało od ducha, na przykład joga, modlitwa 
lub medytacja.
   – Albo kaligrafia.
   – To mi nie przyszło do głowy, ale niewykluczone. 
W chwilach, kiedy ciało uwalnia duszę, dusza unosi 
się do nieba, albo zstępuje do piekła, zależnie od 
nastroju danej osoby. W jednym i w drugim przypadku 
zdobywa niezbędną jej wiedzę: jak tworzyć albo jak 
niszczyć. Ale mnie już nie interesują te indywidualne 
drogi. Zgodnie z moją tradycją potrzebna mi pomoc 
od... czy pani mnie słucha?
   Stanęła jak wryta przed małą dziewczynką, która 
wyglądała na sierotę. W tej samej chwili wsunęła rękę 
do torebki.
   – Proszę tego nie robić – powiedziałam. – Niech 
pani spojrzy na drugą stronę ulicy, na tę kobietę, której 
źle patrzy z oczu. Wysłała to dziecko, żeby...
   – Nie obchodzi mnie to.
   Wyciągnęła kilka monet. Chwyciłam ją za rękę.
   – Kupmy jej coś do jedzenia. Będzie z tego więcej 
pożytku.
   Zabrałyśmy dziewczynkę do baru, kupiłyśmy jej 
kanapkę. Podziękowała nam uradowana. Oczy kobiety 
po drugiej stronie ulicy pałały nienawiścią, za to szare 
oczy mojej towarzyszki po raz pierwszy spojrzały na 
mnie z szacunkiem.
   – Na czym pani skończyła?
   – Nieważne. Wie pani, co się stało kilka minut 
temu? Weszła pani w taki sam trans, jaki wywołuje 
taniec.
   – Myli się pani.
   – Nie mylę się. Coś poruszyło pani 
podświadomość. Może ujrzała pani samą siebie, 
porzucone dziecko, którego nikt nie przygarnął, 
żebrzące na tej samej ulicy. W tym momencie pani 
umysł przestał reagować. Duch opuścił ciało, zstąpił 
do piekła i spotkał się z demonami z przeszłości. 
Dlatego nie zauważyła pani kobiety po drugiej stronie 
ulicy – była pani w transie, w bezładnym, nerwowym 
transie, który popychał panią do zrobienia czegoś 
teoretycznie dobrego, ale praktycznie bezużytecznego. 
Tak jakby pani była...
   – ...w przerwie między słowami, w chwili, kiedy 
jedna nuta się kończy, a druga jeszcze nie rozbrzmiała.
   – Właśnie. A taki trans bywa niebezpieczny.
   Kusiło mnie, aby powiedzieć: „Ten rodzaj transu 
wywoływany jest przez paraliżujący strach, który 
uniemożliwia człowiekowi jakiekolwiek działanie; 
jego ciało nie reaguje, a dusza jest już gdzie indziej. 
Przeraziło cię wszystko, co mogło się wydarzyć, 
gdyby los nie umieścił na twojej drodze przybranych 
rodziców”. Ale dziewczyna postawiła walizki na 
ziemi i stanęła naprzeciwko mnie i spojrzała mi prosto 
w oczy.
   – Kim pani jest? Dlaczego pani mi to mówi?
   – Nazywam się Deidre O'Neill. A jak pani ma na 
imię?
   – Atena. Chociaż w paszporcie wpisane mam 
„Szirin Khalil”.
   – Kto pani dał takie imię?
   – Nieważne. Ale nie pytałam o imię. Pytałam, kim 
pani jest. I dlaczego mnie pani zagadnęła. I dlaczego 
również poczułam potrzebę rozmowy z panią. Czy 
dlatego, że byłyśmy w kawiarni jedynymi kobietami? 
Nie sądzę. Mówi mi pani rzeczy, które nadają sens i 
ład mojemu życiu.
   Chwyciła walizki i ruszyłyśmy w stronę dworca.
   – Ja też mam drugie imię: Edda. Nie zostało ono 
wybrane przypadkowo. Nie wydaje mi się też, żeby 
przypadkowe było nasze spotkanie.
   Znalazłyśmy się przed wejściem na dworzec 
autobusowy. Ludzie wchodzili i wychodzili: żołnierze 
w mundurach, wieśniacy, piękne kobiety w strojach 
sprzed pięćdziesięciu lat.
   – Skoro to nie przypadek, to co?
   Do odjazdu jej autobusu pozostało jeszcze pół 
godziny. Mogłam jej odpowiedzieć: to była Wielka 
Matka. Pewne wybrane duchy, emanujące 
szczególnym światłem, muszą się w końcu spotkać, i 
ty, dziewczyno, jesteś jednym z takich duchów. 
Musisz jednak włożyć dużo pracy, zanim nauczysz się 
wykorzystywać tę energię dla własnego dobra.
   Mogłam jej wyjaśnić: kroczysz klasyczną drogą 
czarownicy, która sama, bez niczyjej pomocy szuka 
kontaktu z innym światem, często kosztem własnego 
życia. Służy innym, daje energię, ale niewiele 
otrzymuje w zamian.
   Mogłam dalej tłumaczyć: chociaż droga każdego 
człowieka jest inna, zawsze istnieje pewien punkt, w 
którym wszystkie się zbiegają, ludzie się jednoczą, 
razem świętują, omawiają swoje problemy i 
przygotowują się do Powrotu Wielkiej Matki. Kontakt 
z Boskim Światłem to najwspanialsze doświadczenie, 
jakie może przydarzyć się ludzkiej istocie, jednak, 
zgodnie z moją tradycją, kontakt ten nie może nastąpić 
w pojedynkę – taką nauczkę dały nam wieki 
prześladowań.
   – Może napijemy się kawy? – spytała. 
Podziękowałam. Obawiałam się, że powiedziałabym 
coś, co na obecnym etapie zostałoby źle zrozumiane.
   – Pewne osoby odegrały w moim życiu bardzo 
ważną rolę – ciągnęła. – Na przykład właściciel 
mojego mieszkania. Albo kaligraf, którego poznałam 
na pustyni w okolicach Dubaju. Kto wie, może powie 
mi pani rzeczy, którymi będę mogła się z nimi 
podzielić, odwdzięczając się w ten sposób za to, czego 
mnie nauczyli.
   A więc byli już w jej życiu mistrzowie. Doskonale! 
Dojrzała już duchowo. Teraz trzeba było dalej 
pracować nad sobą, żeby nie stracić wszystkiego, co 
osiągnęła. Tylko czy ja byłam odpowiednią osobą?
   Prosiłam Wielką Matkę o natchnienie, o dobrą 
radę, ale nie dostałam odpowiedzi, co wcale mnie nie 
zdziwiło. Zawsze tak jest, ilekroć muszę podjąć 
samodzielną decyzję.
   Wręczyłam Atenie wizytówkę. Ona podała mi 
swój adres w Dubaju – nie miałam pojęcia, gdzie to 
jest.
   – Czy to nie dziwny zbieg okoliczności, że troje 
Anglików spotkało się w kawiarni w Bukareszcie?
   – Z pani wizytówki wnioskuję, że jest pani 
Szkotką. Mężczyzna, z którym rozmawiałam, 
podobno pracuje w Anglii, ale poza tym nic o nim nie 
wiem – tu wzięła głęboki oddech. – A ja jestem... 
Rumunką.
   Czym prędzej się pożegnałam, tłumacząc, że 
muszę wracać do hotelu, żeby się spakować.
   Wiedziała już, gdzie mnie szukać. Jeśli tak nam 
jest pisane, jeszcze się spotkamy. Teraz trzeba tylko 
pozwolić, by los sam decydował o tym, co jest dla nas 
najlepsze.
   


VOSZO „BUSZALO”, 65 lat, właściciel restauracji
   
   Tym Europejczykom, którzy tu przyjeżdżają, 
wydaje się, że wszystkie rozumy zjedli, że mają prawo 
zasypywać nas pytaniami, a my – obowiązek 
udzielania na nie odpowiedzi. Przy tym uważają, że 
określając nas dziwnymi mianami, takimi jak 
„wędrowny lud” lub „Romowie”, naprawią krzywdy 
wyrządzone nam w przeszłości.
   Czemu nie nazywają nas po prostu Cyganami? 
Czemu wciąż traktuje się nas jako ludzi, na których 
ciąży przekleństwo? Oskarżają nas o to, że jesteśmy 
owocem nieprawego związku kobiety z samym 
Diabłem. Mówią, że jeden z naszych wykuł gwoździe, 
którymi przybito Chrystusa do krzyża, że matki 
powinny mieć się na baczności na widok naszych 
taborów, bo porywamy dzieci.
   Przez takie opowieści od zarania dziejów raz po 
raz dochodzi do masakry. W średniowieczu polowano 
na nasze kobiety jako na czarownice. Przez stulecia 
niemieckie sądy nie uznawały nas jako świadków. 
Urodziłem się, zanim hitlerowska nawałnica 
przetoczyła się przez Europę. Widziałem, jak mojego 
ojca wysyłają do obozu koncentracyjnego w Polsce, z 
poniżającym czarnym trójkątem naszytym na rękawie. 
Z pół miliona Cyganów wysłanych do niewolniczej 
pracy przeżyło zaledwie pięć tysięcy, żeby dać 
świadectwo historii.
   I nikt, absolutnie nikt nie chce tego przyjąć do 
wiadomości.
   W tym zapomnianym przez świat regionie, gdzie 
postanowiła osiąść większość naszych klanów, aż do 
ubiegłego roku dyskryminowano naszą kulturę, religię 
i język. Jeżeli spytacie kogokolwiek, co sądzi o 
Cyganach, odpowie bez namysłu: „To złodzieje i 
oszuści”. Choćbyśmy jak najusilniej próbowali wieść 
normalne życie, choćbyśmy osiedlali się na stałe w 
jednym miejscu, nosili przy sobie dowody osobiste, na 
rasizm nie ma lekarstwa. W szkole moje dzieci muszą 
siadać w ostatnich rzędach ławek i nie ma tygodnia, 
żeby ktoś ich nie znieważył.
   A potem inni uskarżają się, że nie odpowiadamy 
szczerze na pytania, że się maskujemy, że nigdy nie 
przyznajemy się otwarcie do swoich korzeni. 
Dlaczego mielibyśmy to robić? Każdy rozpozna 
Cygana i każdy wie, jak się „chronić” przed rzucanymi 
przez nas „urokami”.
   Na widok ciekawskiej, wykształconej dziewczyny, 
która z uśmiechem twierdzi, że jest jedną z nas, od 
razu robię się podejrzliwy. Może przysłała ją 
Securitate, tajna policja tego obłąkańca, Przewodnika, 
Geniusza Karpat, Wodza. Podobno został osądzony i 
rozstrzelany, ale ja w to nie wierzę. Jego syn 
wprawdzie gdzieś chwilowo zniknął, ale w tej okolicy 
nadal się go boją.
   Dziewczyna nalega, uśmiecha się, jakby 
opowiadała zabawną historyjkę, twierdzi, że jej matka 
jest Cyganką. Chciałaby ją odszukać. Zna jej imię i 
nazwisko. Jak mogłaby zdobyć takie informacje bez 
pomocy Securitate?
   Lepiej nie narażać się ludziom, którzy mają 
konszachty z rządem. Mówię, że o niczym nie wiem, 
że jestem tylko Cyganem, który postanowił wieść 
uczciwe życie, ale ona nie ustępuje, chce się zobaczyć 
z matką. Wiem, kto jest jej matką, wiem też, że 
dwadzieścia lat temu kobieta ta urodziła dziecko, które 
oddała do sierocińca i słuch po nim zaginął. 
Musieliśmy przyjąć ją do społeczności, bo tak chciał 
kowal, który uważał się za bóg wie kogo. Ale kto 
może mi zagwarantować, że ta młoda, wykształcona 
kobieta, która przede mną stoi, jest córką Liliany? 
Zanim zacznie wypytywać mnie o matkę, mogłaby 
przynajmniej uszanować niektóre z naszych 
obyczajów i nie zjawiać się tu w czerwieni, bo to nie 
ślub. Nie od rzeczy byłoby też założyć nieco dłuższą 
sukienkę, aby nie budzić w mężczyznach lubieżnych 
myśli. No i powinna mi okazywać więcej szacunku.
   Mówię dzisiaj o niej w czasie teraźniejszym, a to 
dlatego, że dla tych, którzy przenoszą się z miejsca na 
miejsce, czas nie istnieje – istnieje tylko przestrzeń. 
Przybyliśmy z bardzo daleka – jedni mówią, że z Indii, 
drudzy, że z Egiptu. Tak czy owak dźwigamy ze sobą 
przeszłość, tak jakby wszystko wydarzyło się chwilę 
temu. A prześladowania jak trwały, tak trwają.
   Dziewczyna stara się być miła, pragnie dowieść, że 
zna naszą kulturę, ale to nie ma najmniejszego 
znaczenia. Powinna znać również nasze obyczaje.
   – Dowiedziałam się w mieście, że jest pan Baro 
Romem, głową klanu. Zanim tutaj przyjechałam, 
wiele czytałam na temat naszej historii...
   – Nie „naszej”, proszę. To jest historia moja, mojej 
żony, moich dzieci, mojego klanu. Pani jest 
Europejką. Pani nigdy nie obrzucono na ulicy 
kamieniami, tak jak mnie, kiedy miałem pięć lat.
   – Ale chyba sytuacja się poprawia.
   – Zawsze się poprawia, żeby się potem znowu 
pogorszyć.
   Ciągle się uśmiecha. Zamawia wódkę. Nasze 
kobiety nigdy by się do tego nie posunęły.
   Gdyby przyszła tu tylko po to, aby się napić lub 
znaleźć towarzystwo, zostałaby potraktowana jak 
każdy inny klient. Staram się być grzeczny, usłużny, 
miły, bo od tego zależy mój byt. Kiedy gość chce się 
dowiedzieć czegoś o Cyganach, opowiadam kilka 
ciekawostek, radzę posłuchać zespołu, który zaraz tu 
zagra, wyjaśniam kilka szczegółów z naszej kultury. I 
klient wychodzi stąd przekonany, że wie już o nas 
wszystko.
   Ale ta dziewczyna nie jest zwykłą turystką. 
Twierdzi, że w jej żyłach płynie nasza krew.
   Znowu pokazuje mi urzędowy dokument. Rząd 
zabija, kradnie i kłamie, ale, jak sądzę, nie posuwa się 
do wystawiania fałszywych dokumentów. Chyba 
rzeczywiście jest córką Liliany, bo w papierach 
widnieje jej pełne imię i ówczesne miejsce 
zamieszkania. Z telewizji dowiedziałem się, że 
Geniusz Karpat, Ojciec Narodu, Nasz Przewodnik, 
ten, który nas głodził, a całą żywność eksportował za 
granicę, który mieszkał w pałacach i jadał z pozłacanej 
zastawy, podczas gdy jego lud przymierał głodem, ten 
człowiek wraz ze swoją przeklętą żoną wysyłał 
agentów Securitate do sierocińców, żeby zabierali 
stamtąd dzieci i szkolili je na zabójców na usługach 
rządu.
   Zabierali tylko chłopców, dziewczynki zostawiali. 
Może to rzeczywiście jest jej córka.
   Jeszcze raz oglądam papiery, cały czas 
zastanawiam się, czy powiedzieć, gdzie mieszka jej 
matka. Liliana zasłużyła sobie na to, żeby poznać tę 
mądralę, która twierdzi, że jest „jedną z nas”. Liliana 
zasłużyła sobie na to, żeby spojrzeć w twarz tej młodej 
kobiecie. Myślę, że dość już wycierpiała za zdradę 
swojego klanu, po tym jak legła z gadźem (N. R.: 
obcym), jak okryła hańbą rodzinę. Może już czas 
wyrwać ją z piekła. Niech zobaczy, że córka żyje, 
dorobiła się. Niewykluczone, że wyciągnie matkę z 
nędzy.
   I mnie może coś się dostanie za tę informację. Kto 
wie, czy w przyszłości nie skorzysta na tym cały nasz 
klan. Żyjemy w czasach zamętu. Wszyscy mówią, że 
Geniusz Karpat nie żyje, w telewizji pokazują dziś 
sceny z jego egzekucji, ale jutro może wrócić i okaże 
się, że to tylko sprytny manewr, żeby sprawdzić, kto 
stoi po jego stronie, a kto jest gotów go zdradzić.
   Za chwilę zacznie grać zespół, lepiej więc 
przejdźmy do rzeczy.
   – Wiem, gdzie znajdzie pani tę kobietę. Z 
przyjemnością tam panią zabiorę – uderzam w 
serdeczniejszy ton. – Ale taka informacja jest chyba 
czegoś warta.
   – Jestem na to przygotowana – odpowiada, 
wyjmując z torby plik banknotów, więcej, niż 
zamierzałem zażądać.
   – To nie wystarczy nawet na taksówkę.
   – Na miejscu dostanie pan drugie tyle.
   Czuję, że po raz pierwszy waha się. Mam 
wrażenie, że się boi.
   – Jutro zabiorę panią do Liliany – mówię i szybko 
chowam leżące na kontuarze pieniądze.
   Drżą jej ręce. Zamawia drugą wódkę, kiedy nagle 
do lokalu wchodzi jakiś mężczyzna. Na jej widok 
pąsowieje i rusza prosto w jej stronę. Domyślam się, 
że znają się dopiero od wczoraj, a rozmawiają tak, 
jakby byli starymi przyjaciółmi. Mężczyzna patrzy na 
nią pożądliwie. Dziewczyna wie, o co mu chodzi, 
nawet nie stara się studzić jego zapędów. Mężczyzna 
zamawia butelkę wina, siadają przy stoliku i wydaje 
się, że dziewczyna zupełnie zapomniała o matce.
   Ale ja nie zapominam o drugiej połowie zapłaty. 
Kiedy przynoszę im butelkę, pytam, w którym hotelu 
się zatrzymała, i umawiamy się na dziesiątą rano.
   


HERON RYAN, DZIENNIKARZ
   
   Już przy pierwszym kieliszku wina, niepytana, 
poinformowała, że ma narzeczonego, detektywa ze 
Scotland Yardu. Było to oczywiste kłamstwo. 
Widocznie coś wyczytała z moich oczu i próbowała 
mnie zniechęcić.
   – A więc remis – rzuciłem – bo i ja jestem z kimś 
związany.
   Dziesięć minut po tym, jak muzycy zaczęli grać, 
wstała z miejsca. Rozmawialiśmy przedtem niewiele, 
nie pytała o moje badania nad wampirami, 
wymieniliśmy tylko kilka ogólnych uwag na temat 
miasta, ponarzekaliśmy na opłakany stan dróg. Ale 
kiedy zaczęła tańczyć, zobaczyłem, tak jak zobaczyli 
wszyscy obecni w restauracji, boginię w całej swojej 
glorii, kapłankę przywołującą anioły i demony.
   Miała zamknięte oczy. Wydawało się, że nie wie, 
kim jest, skąd przybywa, dlaczego tu się znalazła, 
jakby unosiła się w powietrzu, przyzywając swą 
przeszłość, wyjawiając teraźniejszość, prorokując 
przyszłość. Stała się uosobieniem erotyzmu i 
niewinności, jakby czciła jednocześnie Boga i Naturę.
   Wszyscy przyglądali się jej z zaciekawieniem. Już 
nie poruszała się w takt muzyki – to muzycy starali się 
nadążyć za jej krokiem, a restauracja w podziemiach 
starego budynku w mieście Sibiu przeobraziła się w 
egipską świątynię, gdzie kiedyś zbierały się czcicielki 
Izis, by odprawiać swe rytuały. Zapach pieczystego i 
wina zmieniał się w woń kadzidlaną, która wprawiała 
nas w taki sam trans, doznawaliśmy tego samego 
uczucia oderwania od rzeczywistości i wkraczania w 
nieznany dotąd wymiar.
   Instrumenty dęte i strunowe zamilkły, słychać było 
tylko perkusję. Atena tańczyła, jakby była już gdzieś 
indziej. Po twarzy spływał jej pot, bose stopy uderzały 
o drewniany parkiet. Jakaś kobieta wstała i ostrożnie 
osłoniła chustą szyję i piersi tańczącej, bo bluzka 
niebezpiecznie zsuwała jej się z ramion. Atena jakby 
niczego nie zauważała, przeniosła się w inne sfery, 
gdzieś hen, na krańce światów, które niemal stykają 
się z naszym, lecz zawsze pozostają niewidzialne.
   Goście zaczęli klaskać w rytm muzyki. Atena 
przyśpieszyła kroku, czerpiąc z tego klaskania energię. 
Wirowała w kółko, balansowała w próżni, rozbudzając 
to wszystko, co my, biedni śmiertelnicy, winniśmy 
ofiarować najwyższemu bóstwu.
   Nagle się zatrzymała. Wszyscy zamarli, zamilkła 
perkusja. Oczy miała nadal zamknięte, a po twarzy 
ciekły jej łzy. Uniosła ramiona ku niebu i krzyknęła:
   – Kiedy umrę, pochowajcie mnie na stojąco, bo 
całe życie przeżyłam na kolanach!
   Nikt nie odezwał się słowem. Otworzyła oczy, 
jakby budząc się z głębokiego snu, po czym, jak gdyby 
nigdy nic, wróciła do stolika. Muzycy znów zaczęli 
grać, pary wyszły na parkiet. Niby wszyscy bawili się 
dalej, jednak coś się wyraźnie zmieniło. Wkrótce 
goście popłacili rachunki i zaczęli opuszczać 
restaurację.
   – Wszystko w porządku? – spytałem, kiedy już 
trochę ochłonęła.
   – Boję się. Wiem, jak dotrzeć do miejsca, dokąd 
nie chcę dotrzeć.
   – Mam ci towarzyszyć? Pokręciła przecząco 
głową.
   Kilka dni później skończyłem dokumentację do 
filmu i odesłałem tłumacza do Bukaresztu, ale 
siedziałem dalej w Sibiu już tylko po to, żeby znowu ją 
spotkać.
   Przez całe życie kierowałem się logiką, 
wiedziałem, że miłość trzeba budować, odkryć ją to za 
mało. Mimo to czułem, że jeśli już jej więcej nie 
zobaczę, pozostawię na zawsze w Transylwanii jakąś 
ważną część siebie, choćbym miał to sobie w pełni 
uświadomić dopiero później. Podczas tych 
niekończących się godzin walczyłem z monotonią. 
Kilkakrotnie chodziłem na dworzec autobusowy, żeby 
sprawdzić odjazdy do Bukaresztu. Na rozmowy 
telefoniczne z BBC i z narzeczoną wydałem majątek. 
Tłumaczyłem, że materiał jeszcze nie jest gotowy, że 
czegoś brakuje, że zostanę jeszcze dzień, dwa, może 
tydzień, że Rumuni są trudni we współpracy i oburzają 
się, kiedy ktoś kojarzy piękną Transylwanię z 
przerażającą historią o Drakuli. Producenci chyba dali 
się w końcu przekonać, bo pozwolili mi zostać dłużej, 
niż przewidywała umowa.
   Mieszkałem w jedynym hotelu w mieście i 
pewnego dnia pojawiła się w holu. Tym razem 
zaproponowała mi wspólne wyjście. Nie posiadałem 
się z radości: chyba stałem się dla niej kimś ważnym.
   Później dowiedziałem się, że zdanie, które 
wykrzyczała, kończąc swój taniec, to stare cygańskie 
przysłowie.
   


LILIANA, SZWACZKA, WIEK I NAZWISKO NIEZNANE
   
   Mówię w czasie teraźniejszym, ponieważ dla nas 
czas nie istnieje, istnieje tylko przestrzeń. A zresztą 
wydaje się, że to było wczoraj.
   W jednym tylko skalałam kodeks klanowych 
obyczajów: kiedy urodziłam Atenę, nie było u mego 
boku mężczyzny. Zajęły się mną akuszerki, chociaż 
wiedziały, że spałam z gadźem, obcym. Rozpuściły mi 
włosy, przecięły i zawiązały pępowinę, a potem 
wręczyły mi dziecko. Zgodnie z tradycją, noworodka 
należy owinąć w jakąś część ubioru ojca. Po moim 
ukochanym został mi jedynie szalik. Od czasu do 
czasu wdychałam zapach szalika, żeby jeszcze raz 
poczuć bliskość mojego mężczyzny. Po raz ostatni.
   Zawinęłam dziecko w szalik i położyłam je na 
podłodze, żeby Ziemia dała mu energię. Tkwiłam tam, 
nie wiedząc, co myśleć, ani co czuć. Decyzja nie 
należała do mnie.
   Akuszerki kazały mi wybrać imię i nikomu go nie 
wyjawiać, aż do chrztu dziewczynki. Dały mi 
poświęcony olejek i amulety, które przez dwa 
tygodnie miałam zawieszać dziecku na szyjce. Jedna z 
nich powiedziała, żeby się nie martwić, bo za dziecko 
odpowiada cały klan. Na początku, mówiła, spotkasz 
się z potępieniem, ale to szybko minie. Radziły mi też, 
żeby nie wychodzić między zmierzchem a świtem, bo 
grożą nam ćochano (N. R.: złe duchy), które wstępują 
w człowieka i zamieniają jego życie w piekło.
   Tydzień później tuż po wschodzie słońca poszłam 
do sierocińca w Sibiu. Położyłam zawiniątko na progu 
w nadziei, że jakaś dobra dusza przygarnie moje 
dziecko. Właśnie miałam odejść, kiedy złapała mnie 
pielęgniarka i wciągnęła do środka. Naubliżała mi od 
najgorszych.
   – Znamy takie sztuczki! – wrzeszczała. – Tu stale 
ktoś obserwuje wejście, nie uda ci się tak łatwo zrzucić 
z siebie odpowiedzialności. No ale czegóż innego 
można się spodziewać po Cygance! Wyrodna matka!
   Kazała mi wypełnić jakiś formularz, a ponieważ 
nie umiałam pisać, powtórzyła kilka razy: „No jasne! 
Cyganka! Tylko nie próbuj podawać fałszywych 
danych, bo trafisz do więzienia!”. Ze strachu na 
wszystkie pytania odpowiedziałam zgodnie z prawdą.
   Po raz ostatni spojrzałam na moje dziecko i w 
duchu powiedziałam jedynie: „Bezimienna dziecino, 
obyś znalazła w swoim życiu dużo, dużo miłości”.
   Potem przez długie godziny błąkałam się po lesie. 
Wspominałam niejedną noc podczas ciąży, kiedy 
przepełniały mnie zarówno miłość, jak nienawiść do 
dziecka i do mężczyzny, który umieścił we mnie swe 
nasienie.
   Jak każda kobieta marzyłam o księciu z bajki, 
który się ze mną ożeni, da mi dużo dzieci, będzie się o 
nas troszczył. Jak większość kobiet zakochałam się w 
mężczyźnie, który nie mógł mi nic z tego dać, ale za to 
spędziłam z nim niezapomniane chwile. Trudno 
oczekiwać, by córka kiedykolwiek to zrozumiała, 
skoro na zawsze pozostałaby napiętnowana przez klan 
jako gadźo, jako bękart. Było mi ciężko na sercu, ale 
chciałam jej oszczędzić losu, jaki spotkał mnie, kiedy 
mój brzemienny stan przestał być tajemnicą. 
Płakałam, kaleczyłam ciało paznokciami, zadawałam 
sobie ból, żeby nie myśleć, co mnie teraz czeka, jak 
zniosę konsekwencje hańby, którą okryłam rodzinę. 
Ktoś zajmie się dzieckiem, pocieszałam się, a ja do 
końca życia będę łudzić się nadzieją, że pewnego dnia 
znów ją zobaczę.
   Nie mogłam powstrzymać łez. Usiadłam pod 
drzewem i objęłam ramionami jego pień. Kiedy łzy i 
krew z moich ran spłynęły na jego korę, poczułam 
przypływ jakiegoś dziwnego spokoju. Zdało się, że 
słyszę głos, który mówi: „Nie martw się, twoja krew i 
twoje łzy oczyszczą drogę dziecka i nie pozwolą, by 
cierpiałoh. Od tamtej pory ilekroć ogarnia mnie 
rozpacz, przypominam sobie ten głos i spokój wraca.
   Dlatego nie zdziwił mnie jej widok, kiedy zjawiła 
się w towarzystwie Baro Roma. Wypił kawę i 
kieliszek wódki, uśmiechnął się fałszywie i zaraz 
odszedł. Głos mi kiedyś obiecał, że dziecko wróci, i 
oto widzę ją przed sobą. Piękna, podobna do ojca, ale 
nie wiem, co do mnie czuje – pewnie nienawiść za to, 
że ją porzuciłam. Nie będę tłumaczyć, dlaczego to 
zrobiłam, i tak nikt nigdy nie byłby w stanie tego 
zrozumieć.
   Mija cała wieczność, a my nie odzywamy się 
słowem, tylko patrzymy na siebie. Żadnego uśmiechu, 
żadnych łez, nic. W mojej piersi wzbiera ogromna fala 
miłości, ale nie wiem, czy interesuje ją, co czuję.
   – Jesteś głodna? Chcesz coś zjeść?
   Instynkt. Zawsze instynkt na pierwszym miejscu. 
Kiwa twierdząco głową. Wchodzimy do mojej małej 
izdebki, która służy za pokój gościnny, sypialnię, 
kuchnię i warsztat krawiecki. Rozgląda się dookoła 
zdumiona, zażenowana. Udaję, że niczego nie 
zauważyłam. Podchodzę do pieca, wracam z dwoma 
talerzami gęstej zupy z warzyw i mięsa. Robię mocną 
kawę, a kiedy zamierzam ją posłodzić, słyszę jej 
pierwsze słowa:
   – Dla mnie bez cukru. Nie wiedziałam, że znasz 
angielski.
   Już miałam powiedzieć: „To dzięki twojemu 
ojcuh, ale w porę ugryzłam się w język. Jemy w 
milczeniu. Czas mija i sytuacja zaczyna mi się 
wydawać coraz bardziej naturalna: oto siedzę tutaj z 
córką, która przewędrowała cały świat, a teraz znowu 
jest ze mną. Poznała inne drogi i wróciła do domu. 
Wiem, że to ułuda, ale w życiu doznałam tak wielu 
smutnych chwil, że nie zaszkodzi odrobinę pomarzyć.
   – Kim jest ta święta? – wskazuje obraz na ścianie.
   – To święta Sara, patronka Cyganów. Zawsze 
chciałam odwiedzić jej kościół we Francji, ale nie 
mogę wyjeżdżać. Nie dostałabym paszportu, wizy, a 
poza tym...
   Chcę dodać, że nawet gdybym dostała paszport, 
nie byłoby mnie stać na podróż, ale tego nie robię. 
Mogłaby uznać, że ją o coś proszę.
   – ...a poza tym mam dużo pracy.
   Znów zapada milczenie. Kończy zupę, zapala 
papierosa. Nie mogę nic wyczytać z jej oczu, żadnego 
uczucia.
   – Sądziłaś, że mnie jeszcze zobaczysz? 
Odpowiadam twierdząco.
   – Nadciąga burza. Nie chcesz się trochę przespać?
   – Nic nie słyszę. Wiatr nie wieje ani silniej, ani 
słabiej niż dotąd. Wolę porozmawiać.
   – Uwierz mi, mam mnóstwo czasu, całą resztę 
życia, żeby być blisko ciebie.
   – Nie mów tak.
   – Jesteś zmęczona – ciągnę, udając, że nie 
dosłyszałam. Czuję nadciągającą burzę. Jak każda 
burza, przynosi zniszczenie, ale także nawadnia pola. 
Wraz z deszczem spływa na ziemię mądrość nieba. Jak 
każda burza, musi minąć. A im jest gwałtowniejsza, 
tym krótsza.
   Dzięki Bogu potrafię stawić czoło burzom.
   I, tak jakby wysłuchały mnie święte Marie od 
Morza, o blaszany dach zaczynają bębnić pierwsze 
krople deszczu. Dziewczyna gasi papierosa. Biorę ją 
za rękę i prowadzę do łóżka. Kładzie się i zamyka 
oczy.
   Nie wiem, jak długo spała. Przyglądałam się jej, 
nie myśląc o niczym, a głos, który słyszałam niegdyś 
w lesie, mówił: „Nie martw się, wszystko będzie 
dobrze, los zmienia ludzi na lepsze, tylko ludzie nie 
zawsze potrafią to dostrzech. Nie wiem, kto ją zabrał 
z sierocińca, kto ją wychował na niezależną kobietę, 
bo na taką wygląda. Zmówiłam modlitwę za rodzinę, 
dzięki której moja córka przeżyła i dobrze jej się 
wiedzie. W połowie modlitwy poczułam zazdrość, 
rozpacz, żal. Przerwałam rozmowę ze świętą Sarą. 
Czy powrót córki był rzeczywiście nieodzowny? 
Widziałam przed sobą wszystko, co straciłam i czego 
nigdy nie odzyskam.
   Widziałam też przed sobą owoc mojej miłości. Nie 
wiedziałam nic, a jednocześnie wszystko zostało mi 
objawione. Powróciła przeszłość, chwile, kiedy 
rozważałam samobójstwo, a potem aborcję, kiedy 
chciałam uciec jak najdalej stąd. Przypomniałam sobie 
krew i łzy na pniu drzewa, pierwszą rozmowę z Matką 
Ziemią, z którą odtąd często rozmawiam, chociaż 
niewielu z moich pobratymców o tym wie. Mój 
opiekun, który znalazł mnie w lesie, potrafił wszystko 
zrozumieć, wybaczyć, ale on odszedł na zawsze.
   „Światło jest nietrwałe, gaśnie na wietrze, zapala 
się od błyskawicy, trudno je uchwycić, niczym 
promień słońca – a jednak warto o nie walczyćh, 
mawiał.
   Był jedynym człowiekiem, który mnie 
zaakceptował, nie potępił, i który przekonał klan, żeby 
mnie na powrót przyjęli do swej wspólnoty, jedynym o 
tak wielkim autorytecie moralnym, by zapobiec mojej 
banicji.
   I, niestety, jedynym, który miał nigdy nie poznać 
mojej córki. Płakałam nad nim, a tymczasem ona, 
przyzwyczajona do wszelkich wygód, spała spokojnie 
na moim nędznym posłaniu. Powróciły tysiące pytań: 
kim są jej przybrani rodzice, gdzie mieszka, czy 
skończyła studia, czy kogoś kocha, jakie ma plany? To 
nie ja przemierzyłam cały świat, żeby ją odszukać. To 
ona mnie znalazła. Do mnie nie należało zadawanie 
pytań, lecz udzielanie odpowiedzi.
   Otworzyła oczy. Chciałam pogłaskać ją po 
włosach, okazać jej czułość, która wzbierała we mnie 
przez te wszystkie lata, ale nie byłam pewna jej reakcji 
i wolałam się powstrzymać.
   – Przyjechałaś tu, żeby usłyszeć, dlaczego...
   – Nie. Nie chcę wiedzieć, dlaczego matka porzuca 
swoją córkę. Dla czegoś takiego nie ma 
wytłumaczenia.
   Jej słowa rozdzierają mi serce. Nie wiem, co 
powiedzieć. Brak mi słów.
   – Kim jestem? Jaka krew płynie w moich żyłach? 
Wczoraj, kiedy dowiedziałam się, że cię zobaczę, 
wpadłam w popłoch. Nie wiem, od czego mam zacząć. 
Jak wszystkie Cyganki, pewnie umiesz przepowiadać 
przyszłość?
   – Nieprawda. Wróżymy tylko gadźom. To jeden ze 
sposobów zarabiania na życie. Dla siebie nigdy nie 
czytamy z kart ani z dłoni, ani nie próbujemy 
odgadywać przyszłości. A ty...
   – ...należę do waszego klanu, choć za sprawą 
kobiety, która wydała mnie na świat, musiałam żyć 
daleko stąd.
   – Wiem.
   – Co ja właściwie tutaj jeszcze robię? Zobaczyłam 
cię, spojrzałam ci w oczy i mogę wracać do Londynu. 
Mój urlop dobiega końca.
   – Chcesz się dowiedzieć czegoś o swoim ojcu?
   – On mnie zupełnie nie interesuje.
   I nagle zrozumiałam, jak mogłabym jej pomóc. 
Było tak, jakby z moich ust dobył się jakiś inny głos:
   – Spróbuj lepiej zrozumieć krew, która płynie w 
moich żyłach i w twoim sercu.
   To przemawiał przeze mnie mój mistrz. Znowu 
zamknęła oczy i spała przez następne dwanaście 
godzin.
   Nazajutrz pierwszy raz w życiu miałam ten 
przywilej, by podać jej śniadanie. Była wypoczęta, już 
nie tak spięta. Wypytywała o kulturę cygańską, ale 
nigdy nie pytała o mnie. Opowiedziała też trochę o 
swoim życiu. Dowiedziałam się, że jestem babcią! Nie 
wspomniała o mężu ani o przybranych rodzicach. 
Powiedziała, że sprzedaje grunty gdzieś bardzo daleko 
stąd i że wkrótce musi wracać do pracy. Potem 
zawiozłam ją na przedmieścia Sibiu, do takiego 
muzeum w parku, gdzie przewieziono stare chaty z 
całego regionu.
   Chciałam jej pokazać, jak robi się amulety, 
chroniące przed złym urokiem, ale nie okazała 
zainteresowania. Jednak kiedy opowiadałam o 
roślinach leczniczych, poprosiła mnie, żeby nauczyć 
ją, jak je rozpoznawać. Podczas spaceru po parku 
przekazywałam jej całą swoją wiedzę zielarską, 
chociaż byłam pewna, że o wszystkim zapomni, kiedy 
tylko wróci w rodzinne strony – co, jak już 
wiedziałam, oznaczało Londyn.
   – Nie mamy ziemi na własność, to my jesteśmy jej 
własnością. Dawniej, kiedy wędrowaliśmy po świecie, 
wszystko, co nas otaczało, było nasze: rośliny, woda, 
pejzaże, wśród których przejeżdżały nasze tabory. 
Nasze prawa były prawami natury: przeżywają 
najsilniejsi, a my, słabi, wieczni tułacze, uczymy się 
ukrywać naszą siłę i uciekać się do niej tylko wtedy, 
gdy to konieczne. Nie wierzymy, że Bóg stworzył 
świat. Bóg jest światem, my jesteśmy w Nim, a On jest 
w nas. Chociaż...
   Przerwałam, ale po chwili ciągnęłam dalej, bo 
tylko w ten sposób mogłam złożyć hołd mojemu 
opiekunowi.
   – ...według mnie powinniśmy mówić raczej Bogini 
lub Matka. Nie chodzi o taką kobietę, która oddaje 
swoją córkę do sierocińca, lecz taką, która jest w 
każdej z nas i nas chroni, kiedy coś nam grozi. Jest 
zawsze obecna, kiedy z miłością i radością 
wykonujemy nasze codzienne obowiązki.
   Atena – teraz już znałam jej imię – przeniosła 
wzrok na jedną z budowli rozsianych po parku.
   – Co to jest? Kościół?
   Po godzinach spędzonych w jej towarzystwie 
odzyskałam siły. Spytałam, czy próbuje zmienić 
temat. Odpowiedziała po dłuższej chwili 
zastanowienia:
   – Ależ nie. Chcę cię wysłuchać do końca. Chociaż 
z tego, co przeczytałam przed przyjazdem, wynika, że 
to, o czym mówisz, kłóci się z tradycją cygańską.
   – Mój opiekun mnie tego nauczył. Wiedział o 
rzeczach, o których Cyganie nie wiedzą. Zmusił 
innych, żeby mnie znowu przyjęli pod swe skrzydła. 
Udzielał mi nauk i stopniowo uświadamiałam sobie 
potęgę Wielkiej Matki – właśnie ja, która odrzuciłam 
błogosławieństwo macierzyństwa.
   Pokazałam jej nieduży krzew.
   – Jeżeli kiedyś twój syn będzie miał wysoką 
temperaturę, połóż go pod takim młodym krzaczkiem i 
potrząsaj gałązkami, a wtedy gorączka przejdzie na 
roślinę. To pomaga również uśmierzyć uczucie 
niepokoju.
   – Opowiedz mi coś jeszcze o swoim opiekunie.
   – Mówił, że na początku Pierwsza Istota była tak 
samotna, że zrodziła kogoś, z kim mogła rozmawiać. Z 
miłosnego aktu tych dwojga zrodziła się trzecia istota. 
Odtąd wszystko się mnożyło w tysiące, miliony. 
Pytałaś o kościół, który przed chwilą mijałyśmy. Nie 
wiem, kiedy go wybudowano, i nie obchodzi mnie to. 
Moją świątynią jest ten park, niebo nade mną, woda w 
jeziorze i w strumieniu, który do niego wpada. Moją 
prawdziwą rodziną są ludzie, którzy mają podobną 
wrażliwość, a nie ci, z którymi łączą mnie więzy krwi. 
Mój rytuał polega na przebywaniu z tymi ludźmi i 
celebracji wszystkiego, co mnie otacza. Kiedy wracasz 
do domu?
   – Może jutro. Nie chcę sprawiać ci kłopotu. 
Kolejny cios w samo serce, ale cóż mam powiedzieć?
   – Zostań, jak długo chcesz. Spytałam, bo 
chciałabym wraz z przyjaciółmi uczcić twój przyjazd. 
Możemy to zrobić jeszcze dziś, jeśli się zgodzisz.
   Nic nie odpowiada, a ja uznaję, że się zgadza. 
Wracamy do domu. Przygotowuję dla niej obiad. 
Tłumaczy, że musi wrócić do hotelu w Sibiu, żeby się 
przebrać. Kiedy wraca, wszystko jest już gotowe. 
Idziemy na wzgórze na południe od miasta, siadamy 
wokół ogniska, gramy na instrumentach, śpiewamy, 
tańczymy, opowiadamy historie. Pilnie na wszystko 
baczy, ale nie bierze udziału w zabawie, a przecież 
Baro Rom zachwycał się jej tańcem. Po raz pierwszy 
od lat jestem szczęśliwa. Przygotowałam uroczystość 
na cześć córki i wspólnie świętujemy ten cud, że obie 
żyjemy i cieszymy się zdrowiem, otoczone miłością 
Wielkiej Matki.
   Później mówi, że wraca na noc do hotelu. Pytam, 
czy to już pożegnanie. Odpowiada przecząco. Wróci 
rano.
   Przez cały następny tydzień ja i moja córka 
wspólnie celebrujemy życie we wszystkich jego 
przejawach. Kiedyś przyprowadziła ze sobą 
przyjaciela, który, jak zaznaczyła, nie jest jej 
narzeczonym ani ojcem jej dziecka. Musiał być jakieś 
dziesięć lat starszy od niej. Spytał, kogo czcimy 
podczas naszych rytuałów. Wyjaśniłam mu, że ten, kto 
oddaje cześć jakiejś konkretnej istocie – według 
mojego opiekuna – wyklucza ją naszego świata. 
Dlatego nikogo ani niczego nie czcimy, tylko czujemy 
głęboką więź z Naturą, ze Wszystkim, co istnieje.
   – A modlicie się?
   – Osobiście modlę się do świętej Sary. Ale tutaj 
wszyscy stanowimy część całości. Świętujemy, 
zamiast się modlić.
   Atena chyba była dumna z mojej odpowiedzi, a 
przecież tylko powtarzałam słowa mojego opiekuna.
   – Dlaczego potrzebujesz do tego innych? Przecież 
każdy z nas może celebrować wszystko, co istnieje, na 
swój własny sposób?
   – Ponieważ inni to ja. A ja to inni.
   Atena spojrzała na mnie. Poczułam, że tym razem 
to ja ją zraniłam.
   – Jutro wyjeżdżam – oznajmiła.
   – Przed odjazdem, przyjdź pożegnać się z matką.
   Po raz pierwszy użyłam tego słowa. Głos mi nie 
zadrżał, patrzyłam jej prosto w oczy i wiedziałam, że 
bez względu na wszystko stała przede mną – krew z 
mojej krwi, owoc mojego łona. Poczułam się w owej 
chwili jak dziecko, które właśnie odkryło, że świat nie 
jest pełen upiorów i klątw, jak tego nas uczą dorośli. 
Świat jest przepojony miłością, niezależnie od tego, 
jak się ona przejawia. Miłością, która wybacza nam 
nasze błędy i odkupuje nasze grzechy.
   Długo trzymałyśmy się w objęciach. Potem 
poprawiła chustkę, którą zakrywam włosy – nie 
miałam męża, ale zgodnie z cygańską tradycją 
musiałam ją nosić, bo nie byłam już dziewicą. Co 
przyniesie mi jutro, poza tym, że istota, którą zawsze z 
oddali kochałam i której się lękałam, odjeżdża?
   Nazajutrz Atena zjawiła się z bukietem kwiatów. 
Posprzątała izbę, powiedziała, że powinnam nosić 
okulary, bo niszczę sobie szyciem wzrok. Spytała, czy 
przyjaciele, z którymi odprawiam rytuały, nie popadli 
w konflikt z klanem. Odparłam, że nie, bo mój 
opiekun był człowiekiem powszechnie szanowanym, 
miał rozległą wiedzę i wiele nas nauczył, i miał 
uczniów na całym świecie. Wyjaśniłam, że umarł 
niedługo przed jej przyjazdem.
   – Pewnego dnia otarł się o niego kot. Dla nas 
oznacza to rychłą śmierć, więc wszyscy się 
zmartwiliśmy. Istnieje pewien rytuał, który odwraca 
taką klątwę, ale mój opiekun uznał, że już pora odejść, 
że musi udać się na wędrówkę po zaświatach, w 
których istnienie głęboko wierzył, ponownie narodzić 
się jako dziecko, a przedtem odpocząć w łonie Matki. 
Pochowano go w pobliskim lesie. Pogrzeb był 
skromny, ale zjechali się z tej okazji ludzie z całego 
świata.
   – Czy była wśród nich ciemnowłosa, około 
trzydziestopięcioletnia kobieta?
   – Dokładnie nie pamiętam, ale to możliwe. 
Dlaczego pytasz?
   – W hotelu w Bukareszcie poznałam kobietę, która 
przyjechała na pogrzeb przyjaciela. Jeśli się nie mylę, 
chyba mówiła o nim „mój mistrz”.
   Poprosiła, żebym opowiedziała jej więcej o 
Cyganach, ale wiedziała już prawie wszystko. 
Właściwie poza obyczajami i tradycjami sami 
niewiele wiemy o własnej historii. Radziłam, żeby 
pewnego dnia pojechała do miasteczka 
Saintes-Maries-de-la-Mer we Francji i w moim 
imieniu złożyła w darze szal pod ołtarzem Sary.
   – Przyjechałam tutaj, ponieważ w moim życiu 
czegoś brakowało – powiedziała. – Musiałam 
wypełnić białe przerwy. Sądziłam, że wystarczy do 
tego sam widok twojej twarzy. Ale nie wystarczył. 
Musiałam się również przekonać, że... jestem 
kochana.
   – Jesteś kochana.
   Milczałam przez dłuższą chwilę: wreszcie 
wyraziłam słowami to, co chciałam powiedzieć od 
chwili, kiedy zostawiłam ją na pastwę losu. Nie 
chciałam grać na jej uczuciach, dlatego rzekłam tylko:
   – Chciałabym cię o coś prosić.
   – Proś, o co tylko chcesz.
   – Wybacz mi. Przygryzła wargi.
   – Zawsze byłam bardzo energiczna. Ciężko 
pracuję, dużo czasu poświęcam synowi, namiętnie 
tańczę, uczę się kaligrafii, chodzę na kursy handlowe, 
czytam jedną książkę za drugą. Wszystko po to, żeby 
w mym życiu nie było tych chwil, kiedy nic się nie 
dzieje, ponieważ te białe przerwy przepełniają mnie 
uczuciem absolutnej pustki, w której brak nawet 
odrobiny miłości. Moi rodzice zawsze robili dla mnie 
wszystko, a ja tylko ich rozczarowuję. Od kiedy 
jesteśmy razem i czcimy Wielką Matkę, białe przerwy 
zaczynają się wypełniać. Stały się pauzami – 
chwilami, kiedy perkusista odrywa dłoń od bębna, 
zanim znowu mocno weń uderzy. Myślę, że mogę już 
odejść. Nie mówię, że odchodzę w pokoju, ale dlatego, 
że potrzebuję w życiu rytmu, do którego przywykłam. 
Ale nie odchodzę też z goryczą w sercu. Czy wszyscy 
Cyganie wierzą w Wielką Matkę?
   – Gdybyś ich zapytała, zaprzeczyliby. Przyswajali 
sobie wierzenia i obyczaje miejsc, gdzie zatrzymywali 
się na dłużej. Jeżeli chodzi o religię, to jedyne co nas 
łączy, to oddawanie czci świętej Sarze i przynajmniej 
raz w życiu pielgrzymowanie do jej grobu w 
Saintes-Maries-de-la-Mer. Niektóre klany zwą ją Kali 
Sarą, „Czarną Sarą”. W Lourdes nazywana jest 
Cygańską Madonną.
   – Muszę iść – powiedziała po chwili Atena. – 
Wyjeżdżam z przyjacielem, którego poznałaś.
   – Wygląda na miłego człowieka.
   – Mówisz jak matka.
   – Jestem twoją matką. – Jestem twoją córką.
   Objęła mnie. Tym razem miała w oczach łzy. 
Pogładziłam ją po głowie. Trzymałam ją w ramionach, 
tak jak zawsze marzyłam, od kiedy los – albo mój 
własny strach – nas rozdzielił. Poprosiłam, żeby na 
siebie uważała. Odparła, że wiele się nauczyła.
   – Nauczysz się jeszcze więcej. Chociaż wszyscy 
jesteśmy dziś przywiązani do swych domów, miast i 
pracy, w twoich żyłach wciąż tętni krew wędrownych 
taborów, wciąż żywe są nauki, które Wielka Matka 
dała nam na drogę, żeby pomóc nam przetrwać. Ucz 
się, ale zawsze mając u swego boku innych. Nie 
prowadź poszukiwań samotnie, bo jeśli zrobisz 
fałszywy krok, nie będzie nikogo, kto by ci pomógł.
   Wciąż płakała, obejmowała mnie, jakby prosiła, 
żebym pozwoliła jej zostać. Modliłam się do mojego 
opiekuna, żeby nie pozwolił mi uronić ani jednej łzy, 
bo chciałam dla Ateny jak najlepiej, a jej 
przeznaczeniem było iść dalej. Tutaj, w Transylwanii, 
poza moją miłością nie znalazłaby niczego. A chociaż 
uważam, że miłość usprawiedliwia wszystko, to nie 
wolno mi było prosić, żeby wyrzekła się swojej 
przyszłości i pozostała ze mną.
   Atena pocałowała mnie w czoło i odeszła bez 
pożegnania, może sądząc, że pewnego dnia powróci. 
W każde Święta Bożego Narodzenia przysyłała mi 
pieniądze na cały rok, żebym nie musiała już 
zajmować się szyciem. Żadnego z czeków nie 
zrealizowałam, narażając się na pośmiewisko klanu.
   Parę lat temu czeki przestały przychodzić. 
Widocznie zrozumiała, że dla mnie szycie jest 
wypełnieniem tego, co nazywała „białymi 
przerwami”.
   Tak bardzo chciałabym znowu ją zobaczyć, ale 
wiem, że nigdy nie wróci. Pewnie jest teraz ważną 
figurą, wyszła za mąż i mam dużo wnucząt, to znaczy, 
że moja krew przetrwa na tej ziemi, a moje błędy 
zostaną mi wybaczone.
   


SAMIRA R. KHALIL, gospodyni domowa
   
   Kiedy tylko Szirin weszła do domu, wydając z 
siebie okrzyki radości i tuląc do piersi trochę 
wystraszonego Viorela, wiedziałam, że wszystko 
poszło lepiej, niż się spodziewałam. Czułam, że Bóg 
wysłuchał moich modlitw. Wiedziała już o sobie 
wszystko, nie musiała dalej szukać. Wreszcie mogła 
prowadzić normalne życie, zająć się synem, ponownie 
wyjść za mąż i zapomnieć o tym dziwnym niepokoju, 
który wywoływał u niej na zmianę stan euforii i 
przygnębienia.
   – Kocham cię, mamo.
   Objęłam ją i przytuliłam mocno do siebie. 
Przyznaję, że kiedy jej nie było, nie sypiałam po 
nocach, bo nie opuszczała mnie potworna myśl, że 
przyśle kogoś po Viorela i już nigdy tu nie wrócą.
   Zjadła coś, wykąpała się, opowiedziała o spotkaniu 
z biologiczną matką, i o tym, co widziała w 
Transylwanii (sama prawie nic nie pamiętałam, zbyt 
zaabsorbowana wówczas sprawą adopcji). Spytałam, 
kiedy wraca do Dubaju.
   – W przyszłym tygodniu. Przedtem jadę do 
Szkocji, bo chcę się z kimś zobaczyć.
   Mężczyzna!
   – Z pewną kobietą – uściśliła, może zauważyła mój 
znaczący uśmieszek. – Czuję, że mam do spełnienia 
jakąś misję. Kiedy celebrowaliśmy cud życia, 
odkrywałam rzeczy, których istnienia nie 
podejrzewałam. To, co, jak sądziłam, można znaleźć 
jedynie w tańcu, jest wszędzie. I ma twarz kobiety: 
widziałam... Przejął mnie lęk – Twoja misja – 
powiedziałam – to wychowywać syna, robić karierę, 
zarabiać więcej, wyjść znowu za mąż, szanować Boga 
takiego, jakim Go znamy.
   Szirin nie słuchała.
   – Pewnej nocy siedzieliśmy wokół ogniska. 
Piliśmy, śmialiśmy się z różnych opowieści, 
słuchaliśmy muzyki. Tylko raz, podczas całego pobytu 
w Rumunii, kiedyś w restauracji, czułam potrzebę, 
żeby tańczyć, tak jakbym gromadziła energię na inną 
okazję. Tymczasem teraz nagle poczułam, że 
wszystko wokół mnie tętni życiem, jakbyśmy ja i 
Wszystko, co istnieje, tworzyli jedność. Zapłakałam 
ze szczęścia, kiedy w płomieniach ogniska 
zobaczyłam uśmiechającą się do mnie, pełną dobroci 
twarz kobiety.
   Przeszedł mnie dreszcz. Pewnie to te cygańskie 
czary. Ale jednocześnie stanęła mi przed oczyma mała 
dziewczynka, która rzekomo widziała „panią w bieli”.
   – Nie daj się wciągnąć w takie diabelskie sztuczki. 
Zawsze staraliśmy się dawać ci dobry przykład. Czy 
nie możesz po prostu normalnie żyć jak inni?
   Najwyraźniej zbyt pochopnie uznałam, że podróż 
w poszukiwaniu biologicznej matki dobrze jej zrobiła. 
Zamiast jak dawniej zareagować agresją, uśmiechnęła 
się i spytała:
   – Co to znaczy „normalnie”? Dlaczego tata wciąż 
się przepracowuje, skoro mamy dość pieniędzy dla 
trzech pokoleń? Jest uczciwym człowiekiem, 
zasługuje na te pieniądze, ale zawsze z pewną dumą 
powtarza, że ma za dużo pracy. Po co? Dlaczego?
   – Prowadzi godne, pracowite życie.
   – Kiedy z wami mieszkałam, zawsze po powrocie 
z biura pytał, czy odrobiłam już lekcje, po czym 
przytaczał kilka przykładów, żeby dowieść, że pracuje 
dla lepszego jutra całego świata, a następnie włączał 
telewizję, wypowiadał parę komentarzy na temat 
sytuacji politycznej w Libanie i czytał sobie przed 
snem fachową literaturę. Wciąż był zajęty. Z tobą było 
tak samo. Należałam do najlepiej ubranych dziewcząt 
w szkole, zabierałaś mnie wszędzie ze sobą. Dbałaś o 
dom, sprzątałaś, zawsze uprzejma, kochająca. I 
doskonale mnie wychowałaś. Ale teraz, kiedy zbliża 
się starość, co chcecie dalej zrobić ze swoim życiem, 
skoro jestem już dorosła i niezależna?
   – Chcemy podróżować, zobaczyć kawałek świata, 
cieszyć się zasłużonym odpoczynkiem.
   – Dlaczego nie zaczniecie już teraz, kiedy macie 
jeszcze siły i zdrowie?
   Sama się nad tym zastanawiałam, ale sądziłam, że 
mąż nie może żyć bez pracy – nie z powodu pieniędzy, 
bo tych mieliśmy dość, lecz po to, żeby czuć się 
użytecznym, by udowodnić, że uchodźca może spłacić 
dług wobec nowej ojczyzny. Kiedy brał urlop, a nie 
wyjeżdżał z miasta, zawsze znajdował powód, żeby 
zajrzeć do biura, porozmawiać z kolegami, podjąć 
decyzję, z którą spokojnie mógł zaczekać. 
Namawiałam go na pójście do teatru, do kina lub do 
muzeum i najczęściej się zgadzał, ale odnosiłam 
wrażenie, że to go nudzi. Interesowała go wyłącznie 
firma, praca, interesy.
   Po raz pierwszy rozmawiałam z nią jak z 
przyjaciółką, a nie córką, ale starannie dobierałam 
słowa, żeby dobrze mnie zrozumiała.
   – Chcesz przez to powiedzieć, że ojciec również 
stara się wypełnić te, jak to nazywasz, „białe 
przerwy”?
   – W dniu przejścia na emeryturę, choć wydaje się, 
że ten dzień nigdy nie nastąpi, wpadnie w depresję. 
Jestem tego pewna. Stanie przed dylematem, co zrobić 
z tą okupioną tak wielkimi trudami wolnością. 
Wszyscy będą mu gratulować wspaniałej kariery, 
dorobku, który firma zawdzięcza jego pracowitości i 
uczciwości. Ale nikt nie będzie miał dla niego czasu. 
Życie płynie dalej i każdego z nas porywa jego nurt. 
Tata znowu poczuje się wygnańcem, tyle że tym 
razem nie będzie już miał dokąd uciekać.
   – Masz jakiś lepszy pomysł?
   – Tylko jeden. Nie chcę, żeby tak było ze mną. 
Rozpiera mnie energia i wybacz – bynajmniej nie 
obwiniam was o nic, naprawdę dawaliście mi dobry 
przykład – ale potrzebuję zmiany, i to jak najprędzej.
   


DEIDRE O'Neill, znana jako Edda
   
   Siedzi w całkowitej ciemności.
   Chłopiec, rzecz jasna, natychmiast wyszedł z 
pokoju – noc to królestwo strachu, potworów z 
przeszłości, z czasów, kiedy wiedliśmy cygańskie 
życie, tak jak mój dawny mistrz – niech Wielka Matka 
zmiłuje się nad jego duszą i niech obdarzy go miłością 
i opieką, aż do chwili jego powrotu.
   Od kiedy zgasiłam światło, Atena nie wie, co ze 
sobą zrobić. Pyta o syna. Mówię, żeby się nie 
martwiła, żeby zostawiła wszystko mnie. Wychodzę 
do sąsiedniego pokoju, włączam telewizję, znajduję 
kanał z kreskówkami, wyłączam dźwięk. Chłopiec 
patrzy jak zahipnotyzowany. No i problem 
rozwiązany. Zastanawiam się, jak to było dawniej, 
kiedy nie mieliśmy telewizorów. Przecież wtedy 
kobiety też przychodziły odprawiać ten sam rytuał, w 
którym niebawem weźmie udział Atena, i również 
przyprowadzały ze sobą dzieci. Jak z tym radzili sobie 
dawni mistrzowie?
   Cóż, to nie mój problem.
   To, czego doświadcza chłopiec przed telewizorem 
– oknem na inną rzeczywistość – jest tym samym 
stanem, który zamierzam wywołać w Atenie. 
Wszystko jest takie proste, a równocześnie takie 
skomplikowane! Proste – ponieważ wystarczy 
zmienić swoje nastawienie: nie będę już szukać 
szczęścia. Od tej chwili jestem niezależna, patrzę na 
życie własnymi, a nie cudzymi oczyma. Będę szukać 
przygody, jaką jest samo życie.
   I skomplikowane – bo dlaczego nie mam szukać 
szczęścia, skoro wpaja się mi, że jest to jedyny cel, do 
którego warto dążyć? Dlaczego mam podejmować 
ryzyko, wybierając drogę, której nikt nie wybiera?
   Czym ostatecznie jest szczęście?
   Miłością, odpowiedzą. Jednak miłość nie daje i 
nigdy nie dawała szczęścia. Wręcz przeciwnie, zawsze 
jest niepokojem, polem bitwy, ciągiem bezsennych 
nocy, podczas których zadajemy sobie mnóstwo 
pytań, dręczą nas wątpliwości. Na prawdziwą miłość 
składa się ekstaza i udręka.
   W takim razie – spokojem. Spokojem? Przyjrzymy 
się Wielkiej Matce, ona nie zna spokoju. Zima zmaga 
się z latem, słońce i księżyc nigdy się nie spotykają, 
tygrys ściga człowieka, którego boi się pies, który 
ściga kota, który goni za myszą, której boi się 
człowiek.
   Szczęście dają pieniądze. Znakomicie. W takim 
razie każdy, kto ma dosyć pieniędzy, aby żyć na 
najwyższym poziomie, powinien przestać pracować. 
A jednak jeszcze bardziej się dręczy, jakby w obawie, 
że wszystko straci. Pieniądze robią pieniądze, taka jest 
prawda. Bieda może unieszczęśliwiać, ale pieniądze 
szczęścia nie gwarantują.
   Bardzo długo szukałam szczęścia, teraz pragnę 
tylko radości. Radość jest jak seks, ma początek i 
koniec. Pragnę przyjemności. Chcę być zadowolona – 
ale szczęście? Już nie dam się na to nabrać.
   Kiedy znajduję się w grupie ludzi, próbuję ich 
sprowokować, zadając im to najważniejsze pytanie: 
„Czy jesteście szczęśliwi?”; a wtedy oni odpowiadają: 
„Tak, jesteśmy szczęśliwi”.
   Wówczas pytam: „Ale czy nie chcielibyście 
czegoś więcej, czy nie chcielibyście się nadal 
rozwijać?”. Wtedy odpowiedź brzmi: „Oczywiście, że 
tak”.
   Na to stwierdzam: „W takim razie nie jesteście 
szczęśliwi”, a oni zmieniają temat.
   Muszę wracać do pokoju, w którym przebywa 
teraz Atena. W ciemności. Słyszy moje kroki, odgłos 
pocieranej zapałki. Rozbłyskuje świeca.
   – Tym, co nas otacza, jest Wszechobecne 
Pragnienie. To nie jest szczęście, to pragnienie. A 
pragnienia zawsze pozostają niespełnione. Czyż raz 
spełnione, nie przestają być pragnieniami?
   – Gdzie jest mój syn?
   – Nie martw się niczym, ogląda telewizję. Patrz 
tylko na tę świecę i nic nie mów. Masz tylko wierzyć.
   – Wierzyć w co?
   – Prosiłam, żebyś nic nie mówiła. Po prostu uwierz 
– przestań w cokolwiek wątpić. Żyjesz, a płomień tej 
świecy to jedyny punkt twojego wszechświata – 
uwierz w to. Pozbądź się raz na zawsze złudzenia, że 
droga doprowadzi cię do celu: w rzeczywistości do 
celu docieramy z każdym naszym krokiem. Powtarzaj 
co rano: „Dotarłam”. Zobaczysz, że będzie ci znacznie 
łatwiej świadomie przeżywać każdą sekundę dnia.
   Na chwilę przerwałam.
   – Blask świecy rozjaśnia twój świat. Spytaj 
świecy: „Kim jestem?”.
   Znowu odczekałam chwilę. I mówiłam dalej:
   – Wyobrażam sobie twoją odpowiedź: „Nazywam 
się tak a tak, przeżyłam to a to. Mam syna, pracuję w 
Dubaju”. A teraz znów zapytaj świecę: „Kim nie 
jestem?”.
   Zamilkłam. I znów zaczęłam mówić:
   – Odpowiedziałaś pewnie: „Nie jestem osobą 
zadowoloną. Nie należę do typowych matek, które 
poświęcają się wyłącznie dziecku, mężowi, marzą o 
domu z ogródkiem i wakacjach na Majorce”. 
Zgadłam? Możesz już mówić.
   – Zgadłaś.
   – A zatem jesteśmy na właściwej drodze. Podobnie 
jak ja, jesteś osobą niezadowoloną z życia. Twoja 
„rzeczywistość” nie pasuje do „rzeczywistości” 
innych. I boisz się, że twój syn pójdzie tą samą drogą, 
prawda?
   – Tak.
   – Ale wiesz, że nie możesz się zatrzymać. 
Walczysz, lecz nie potrafisz pozbyć się wątpliwości. 
Przyjrzyj się dobrze tej płonącej świecy. W tej chwili 
jest ona całym twoim wszechświatem. Przykuwa 
twoją uwagę, rzuca nieco światła na to, co się wokół 
niej znajduje. Weź głęboki wdech, zatrzymaj 
powietrze w płucach jak najdłużej, a potem zrób 
wydech. Powtórz pięć razy.
   Wykonała moje polecenie.
   – To ćwiczenie powinno uspokoić twoją duszę. 
Teraz przypomnij sobie, co ci powiedziałam: uwierz. 
Uwierz, że dotarłaś tam, gdzie chciałaś. Jak mi 
opowiadałaś dziś przy herbacie, w pewnym okresie 
swego życia odmieniłaś zachowanie kolegów w 
banku, w którym pracowałaś, ponieważ nauczyłaś ich 
tańczyć. To nieprawda. Zmieniłaś wszystko, ponieważ 
tańcem zmieniłaś ich rzeczywistość. Uwierzyłaś w 
historię z Wierzchołkiem, która wydaje mi się 
ciekawa, chociaż nigdy przedtem o tym nie słyszałam. 
Lubisz tańczyć, wierzyłaś w to, co robisz. Nie można 
wierzyć w coś, czego się nie lubi. Rozumiesz?
   Atena skinęła twierdząco głową, nie odrywając 
wzroku od płomienia świecy.
   – Wiara nie jest pragnieniem. Wiara jest Wolą. 
Pragnienia są czymś, co trzeba spełniać, natomiast 
Wola daje siłę. Wola zmienia przestrzeń wokół nas, 
tak jak ty to zrobiłaś w swoim miejscu pracy. Jednak 
do tego też niezbędne jest Pragnienie. Skoncentruj się 
na świecy! Twój syn wyszedł stąd i usiadł przed 
telewizorem, bo boi się ciemności. Jaka jest tego 
przyczyna? Po prostu w ciemności możemy wyobrazić 
sobie wszystko, ale zazwyczaj dopadają nas wyłącznie 
nasze własne urojenia. Dotyczy to zarówno dzieci, jak 
i dorosłych. Unieś powoli prawą rękę.
   Ręka powędrowała w górę. Poprosiłam, żeby teraz 
uniosła lewą ręką. Przyjrzałam się jej piersiom – były 
znacznie ładniejsze niż moje.
   – Możesz opuścić ręce, ale bardzo powoli. 
Zamknij oczy i oddychaj głęboko. Zapalę teraz 
światło. No i już: rytuał dobiegł końca. Chodźmy do 
salonu.
   Podniosła się z trudem – w pozycji, w jakiej 
kazałam jej siedzieć, nogi drętwieją.
   Viorel usnął. Wyłączyłam telewizor i poszłyśmy 
do kuchni.
   – Po co było to wszystko?
   – Po prostu, żeby cię wyrwać z twojej 
codzienności. Mogłam poprosić, żebyś 
skoncentrowała się na czymkolwiek, ale ja lubię 
ciemność i płomień świecy. Tak naprawdę chcesz 
spytać, dokąd zmierzam, mam rację?
   Powiedziała, że tłukła się trzy godziny w pociągu z 
dzieckiem na kolanach, a powinna się w tym czasie 
przygotowywać do powrotu do Dubaju, że 
płomieniowi świecy mogła przyglądać się równie 
dobrze we własnym pokoju, nie musiała w tym celu 
jechać aż do Szkocji.
   – Owszem, musiałaś – odparłam. – Po to, żeby się 
dowiedzieć, że nie jesteś sama, że inni ludzie mają 
kontakt z tym samym, co ty. Sam fakt, że to 
zrozumiesz, pozwoli ci uwierzyć.
   – Uwierzyć w co?
   – Że jesteś na właściwej drodze. I że, jak już 
mówiłam, z każdym krokiem docierasz do celu.
   – Na jakiej drodze? Myślałam, że po odszukaniu 
matki w Rumunii znajdę wreszcie spokój ducha, 
którego tak bardzo potrzebuję, ale nie znalazłam. O 
jakiej drodze mówisz?
   – Nie mam zielonego pojęcia. Dowiesz się tego, 
kiedy zaczniesz nauczać. Po powrocie do Dubaju 
znajdź sobie ucznia lub uczennicę.
   – Mam uczyć tańca czy kaligrafii?
   – Na tym się znasz. Powinnaś uczyć czegoś, czego 
nie znasz. Czegoś, co poprzez ciebie pragnie ujawnić 
Wielka Matka.
   Spojrzała na mnie jak na wariatkę.
   – Właśnie tak – upierałam się. – Dlaczego kazałam 
ci unosić ręce i głęboko oddychać? Żeby cię 
przekonać, że wiem coś, czego ty nie wiesz. Ale to 
nieprawda. To był tylko sposób wyrwania cię ze 
świata, do którego przywykłaś. Nie poprosiłam, żebyś 
dziękowała Wielkiej Matce, żebyś jej mówiła, że jest 
wspaniała, a jej oblicze mieni się blaskiem ognia. 
Poprosiłam tylko o absurdalny i bezużyteczny gest 
uniesienia ramion i o skoncentrowanie uwagi na 
świecy. To wystarczy – starać się, kiedy to tylko 
możliwe, robić coś, co wykracza poza otaczającą nas 
rzeczywistość. Kiedy zaczniesz tworzyć rytuały dla 
swojego ucznia, otrzymasz wskazówki. To będzie 
początek twojego terminowania – tak przynajmniej 
mawiał mój opiekun. Jeżeli zastosujesz się do moich 
wskazówek, wszystko się uda. Jeżeli natomiast z nich 
nie skorzystasz, będziesz żyć jak dotąd, aż pewnego 
dnia staniesz pod ścianą zwaną „niespełnieniem”.
   Zadzwoniłam po taksówkę, porozmawiałyśmy 
chwilę o modzie i mężczyznach, po czym Atena 
wyszła. Byłam pewna, że zastosuje się do moich rad – 
w końcu należała do osób, które zawsze podejmują 
wyzwanie.
   – Ucz, jak być innym. To wszystko! – krzyknęłam 
za oddalająca się taksówką.
   To prawdziwa radość. Szczęściem byłoby 
zadowolić się wszystkim, co już miała – miłością, 
dzieckiem, pracą. Ale Atena, tak jak ja, nie urodziła się 
do takiego życia.
   


HERON Ryan, dziennikarz
   
   Naturalnie nie dopuszczałem do siebie myśli, że to 
miłość. Miałem narzeczoną, która mnie kochała i 
dzieliła ze mną wszystkie radości i smutki.
   To, co przeżyłem w Sibiu, nie było właściwie 
niczym nadzwyczajnym. Na wyjeździe, z dala od 
domu, zdarza się, że człowiek porzuca świat swoich 
przyzwyczajeń, zapomina o wszelkich barierach, 
zakazach i nakazach – szuka przygód.
   Po powrocie do Anglii od razu oznajmiłem moim 
zleceniodawcom, że pomysł z dokumentem na temat 
Drakuli to czysty nonsens. W swej książce pomylony 
Irlandczyk stworzył zupełnie nieprzystający do 
rzeczywistości obraz Transylwanii, która faktycznie 
należy do najpiękniejszych zakątków świata. 
Oczywiście, najdelikatniej rzecz ujmując, nie byli tym 
zachwyceni, ale ich opinia już mnie nie obchodziła. 
Odszedłem z telewizji i podjąłem pracę w jednej z 
redakcji najbardziej wpływowych gazet na świecie.
   Mniej więcej w tym samym czasie uświadomiłem 
sobie, że tęsknię za Ateną.
   Zadzwoniłem do niej. Umówiliśmy się na spacer 
przed jej wyjazdem do Dubaju. Zaproponowała, że 
oprowadzi mnie po Londynie.
   Wsiedliśmy do pierwszego lepszego autobusu, nie 
sprawdzając nawet, dokąd jedzie. Na chybił trafił 
wybraliśmy jedną z pasażerek, z postanowieniem, że 
wysiądziemy tam, gdzie ona. Wysiadła w Tempie, a 
my za nią. Minęliśmy żebraka, który prosił o 
jałmużnę, ale go zignorowaliśmy. Pomaszerowaliśmy 
przed siebie, a za plecami jeszcze długo słyszeliśmy 
potok przekleństw, które uznaliśmy po prostu za jego 
sposób komunikowania się z otoczeniem.
   Zobaczyliśmy, jak ktoś demoluje budkę 
telefoniczną. Chciałem wezwać policję, ale Atena 
mnie powstrzymała – może wandala właśnie rzuciła 
ukochana i musi jakoś odreagować gorycz rozstania? 
Albo nie ma nikogo, z kim mógłby porozmawiać, w 
związku z czym nie może ścierpieć widoku 
szczęśliwców, którzy przez telefon wyznają komuś 
miłość lub chwalą się pomyślnie sfinalizowaną 
transakcją handlową?
   Kazała mi zamknąć oczy i dokładnie opisać, co 
mamy na sobie. Ku mojemu zaskoczeniu zupełnie nie 
poradziłem sobie z tym zadaniem.
   Spytała, co znajduje się na biurku, przy którym 
pracuję. Odparłem, że leżą na nim między innymi 
papiery, których nigdy mi się nie chce uporządkować.
   – Czy nie przyszło ci nigdy do głowy, że te 
szpargały żyją, mają uczucia, życzenia, historie do 
opowiedzenia? Chyba nie poświęcasz życiu tyle 
uwagi, na ile zasługuje.
   Obiecałem, że nazajutrz, zaraz po przyjściu do 
redakcji, przejrzę je wszystkie po kolei.
   Para cudzoziemców z rozłożoną mapą w ręku, 
spytała nas o drogę do jakiegoś pomnika. Informacje, 
jakich im udzieliła Atena, były bardzo szczegółowe, 
tyle że całkowicie błędne.
   – Wysłałaś ich w odwrotnym kierunku!
   – To bez znaczenia. Zgubią się, ale za to odkryją 
wiele ciekawych miejsc. Zdobądź się na odrobinę 
fantazji. Masz nad głową niebo – ludzie obserwują je 
od tysięcy lat i tworzą na jego temat wiele podobno 
racjonalnych teorii. Zapomnij o wszystkim, co wiesz o 
gwiazdach, a znowu przemienia się w anioły albo w 
dzieci, albo w co tylko będziesz miał akurat ochotę 
uwierzyć.
   Nie staniesz się przez to głupszy. To tylko zabawa, 
ale taka, która może wzbogacić twoje życie.
   Następnego dnia w redakcji z uwagą przejrzałem 
każdy świstek papieru z osobna, jakby zawierał 
wiadomość kierowaną do mnie osobiście, a nie do 
instytucji, którą reprezentuję. W południe uciąłem 
sobie pogawędkę z sekretarzem redakcji. 
Zaproponowałem, że napiszę artykuł na temat Bogini 
czczonej przez Cyganów. Pomysł mu się spodobał, w 
związku z czym miałem udać się na obchody do mekki 
Cyganów, Saintes-Maries-de-la-Mer.
   Choć to niewiarygodne, Atena nie wyraziła 
najmniejszej chęci, by mi towarzyszyć. Twierdziła, że 
jej narzeczonemu – temu tajemniczemu policjantowi, 
którego sobie wymyśliła, żeby mnie trzymać na 
dystans – nie spodobałoby się, gdyby wyjechała w 
podróż z innym mężczyzną.
   – Przecież obiecałaś matce, że zawieziesz świętej 
szal?
   – Owszem, pod warunkiem, że mi będzie po 
drodze. Ale nie jest. Jeżeli któregoś dnia będę w 
okolicy, spełnię obietnicę.
   W najbliższą niedzielę wracała do Dubaju, ale 
wpierw pojechała z synkiem do Szkocji na spotkanie z 
kobietą, którą poznaliśmy razem w Bukareszcie. 
Nikogo takiego sobie nie przypominałem, jednak 
skoro miała już wyimaginowanego narzeczonego, 
mogła jako wymówkę wymyślić sobie także „znajomą 
ze Szkocji”. Postanowiłem nie nalegać, ale byłem 
zazdrosny; wyglądało na to, że woli inne towarzystwo.
   To uczucie zazdrości zaskoczyło mnie. W związku 
z gwałtownym ożywieniem na bliskowschodnim 
rynku nieruchomości, o którym czytałem w dziale 
gospodarczym naszej gazety, postanowiłem zgłębić 
temat, dowiedzieć się czegoś więcej o handlu 
gruntami, gospodarce, polityce i wydobyciu ropy 
naftowej w tym regionie – wszystko po to, żeby być 
bliżej Ateny.
   Efektem wyprawy do Saintes-Maries-de-la-Mer 
był świetny artykuł. Zgodnie z tradycją, Sara, z 
pochodzenia Cyganka, mieszkała w nadmorskiej 
wiosce w czasie, kiedy przybyła tam Maria Salomeą, 
ciotka Jezusa, wraz z grupą innych uciekinierów przed 
rzymskimi prześladowaniami. Sara pomagała 
wygnańcom i przeszła ostatecznie na chrześcijaństwo.
   Podczas uroczystości, w której miałem okazję 
uczestniczyć, kapłan wyjmuje z relikwiarza szczątki 
obu kobiet pochowanych u stóp ołtarza i wznosi je do 
góry, żeby pobłogosławić wielotysięczny barwny tłum 
Cyganów, którzy z muzyką i pieśnią ściągają taborami 
z całej Europy. Następnie z pomieszczenia nieopodal 
kościoła (Watykan nigdy Sary nie kanonizował) 
wierni przynoszą obraz świętej, zdobny w przepiękne 
suknie, i przez usiane płatkami róż uliczki wędrują z 
nim w procesji nad morze. Czterej Cyganie ubrani w 
tradycyjne stroje umieszczają relikwie w łodzi pełnej 
kwiatów, wchodzą do wody i odtwarzają scenę 
przybycia uciekinierów i ich spotkania z Sarą. Później 
są śpiewy, tańce, ucztowanie i popisy odwagi przed 
rozjuszonym bykiem.
   Dużo mi pomógł pewien historyk, Antoine 
Locadour, który dostarczył mi wiele interesujących 
informacji na temat Kobiecej Boskości. Wysłałem 
Atenie do Dubaju dwie strony, które napisałem dla 
turystycznego dodatku do gazety. W odpowiedzi 
otrzymałem jedynie miłe podziękowania za pamięć, 
bez cienia komentarza.
   Przynajmniej upewniłem się, że podała mi 
prawdziwy adres.
   


ANTOINE LOCADOUR, 74 lata, historyk, I. C. P., 
Francja
   
   Sarę można zaliczyć do Czarnych Madonn, 
których wiele spotyka się na całym świecie. Według 
tradycji Sa-ra-la-Kali wywodziła się ze szlachetnego 
rodu i znała tajemnice tego świata. W moim 
przekonaniu jest raczej kolejnym z licznych wcieleń 
tego, co nazywają Wielką Matką, Boginią Stworzenia.
   Wcale mnie nie dziwi, że coraz więcej ludzi 
interesuje się pogańskimi tradycjami. Dlaczego? 
Dlatego że Bóg Ojciec jest utożsamiany z rygorem i 
dyscypliną, natomiast Bogini Matka wskazuje na 
miłość jako na wartość nadrzędną, stojącą ponad 
wszystkimi znanymi nam zakazami i nakazami.
   To zjawisko nie jest niczym nowym. Ilekroć 
odnotowuje się usztywnienie zasad religijnych, 
tylekroć spora grupa wiernych odłącza się od 
macierzystego wyznania w poszukiwaniu 
swobodniejszej opcji duchowego kontaktu z Bogiem. 
Tak było w średniowieczu, kiedy Kościół katolicki 
robił niewiele poza ściąganiem podatków i 
budowaniem kapiących przepychem klasztorów. 
Odpowiedzią było zjawisko zwane czarownictwem, 
które, zwalczane ze względu na jego rewolucyjny 
charakter, nie zanikło całkowicie i przetrwało przez 
wszystkie te stulecia, aż do naszych czasów.
   W tradycji pogańskiej to natura jest święta, nie 
księga. Bogini jest obecna we wszystkim i wszystko 
jest częścią Bogini. Świat jest jedynie przejawem jej 
boskości. Istnieje wiele systemów filozoficznych – jak 
taoizm lub buddyzm – w których nie ma rozróżnienia 
na stwórcę i stworzenie. Zgodnie z nimi człowiek nie 
stara się zgłębiać tajemnicy życia, tylko jest jej 
częścią. W buddyzmie i w taoizmie nie ma postaci 
kobiecej, ale podstawowa zasada głosi, że „wszystko 
jest jednością”.
   W kulcie Wielkiej Matki pojęcie „grzechu”, który 
według powszechnego mniemania stanowi naruszenie 
arbitralnych kodeksów etycznych, po prostu nie 
istnieje. Seksualność i obyczajowość odznaczają się 
większą swobodą, ponieważ przynależąc do natury, 
nie mogą być postrzegane jako źródło zła.
   Nowe pogaństwo dowodzi, że człowiek może się 
obyć bez zinstytucjonalizowanej religii i mimo to 
kontynuować duchowe poszukiwania, które nadają 
sens ludzkiej egzystencji. Jeżeli Bóg jest Matką, 
wystarczy, aby ludzie zbierali się i wielbili Ją poprzez 
rytuały – na przykład rytuały tańca, ognia, wody, 
powietrza, ziemi czy śpiewu.
   W ostatnich latach ta tendencja nasiliła się. 
Możliwe, że jesteśmy świadkami bardzo ważnego 
momentu w dziejach świata, kiedy Duch integruje się 
ostatecznie z Materią, kiedy jedno łączy się z drugim, 
po czym ulega przeistoczeniu. Równocześnie 
przewiduję niezwykle gwałtowną reakcję 
tradycyjnych instytucji religijnych, które zaczynają 
tracić wiernych. Nasilenie się postaw 
fundamentalistycznych wydaje się nieuniknione.
   Jako historyk, zadowalam się zbieraniem danych. 
Analizuję, jak swoboda boginicznego kultu ściera się z 
modelem religijnym opartym na obowiązku 
posłuszeństwa. Jak bóg, który kontroluje świat, 
konfrontuje się z Boginią, która jest częścią świata. 
Obserwuję starcie między osobami, które tworzą 
wspólnoty, aby czcić świętość w sposób spontaniczny, 
a tymi, którzy w zamkniętych kręgach uczą się, co 
wolno, a czego nie wolno robić.
   Chciałbym być optymistą. Chciałbym wierzyć, że 
człowiek znalazł wreszcie własną drogę do 
duchowości, ale wszystkie znaki na niebie i ziemi nie 
napawają zbytnim optymizmem. Tak jak to już działo 
się wielokrotnie w przeszłości, siły konserwatywne 
mogą po raz kolejny zdławić kult Wielkiej Matki.
   


ANDREA McCAIN, aktorka teatralna
   
   Bardzo trudno zachować bezstronność, 
opowiadając o czymś, co zrodziło się z fascynacji, a 
skończyło głęboką urazą. Mimo to spróbuję, podejmę 
szczery wysiłek, żeby opisać taką Atenę, jaką ujrzałam 
po raz pierwszy w mieszkaniu przy Victoria Street.
   Właśnie wróciła z Dubaju z zamiarem dzielenia się 
wszystkim, czego się dowiedziała na temat 
wtajemniczenia w magię. Tym razem przebywała na 
Bliskim Wschodzie tylko przez cztery miesiące. 
Sprzedała grunty pod budowę dwóch supermarketów, 
zainkasowała niebotyczną prowizję. Uznała więc, że 
ma dosyć pieniędzy, żeby przez następne trzy lata 
utrzymać siebie i syna, a do pracy może wrócić, kiedy 
tylko zechce. Nadszedł czas, żeby cieszyć się dniem 
dzisiejszym, wykorzystać resztki młodości, które jej 
pozostały, i podzielić się z innymi swoją wiedzą.
   Przyjęła mnie niezbyt entuzjastycznie.
   – Czego sobie życzysz? – spytała.
   – Jestem aktorką. Chcemy wystawić sztukę 
poświęconą kobiecemu obliczu Boga. Od 
zaprzyjaźnionego dziennikarza dowiedziałam się, że 
spędziłaś trochę czasu na pustyni i wśród Cyganów na 
Bałkanach i że możesz mi w tym pomóc.
   – Chcesz uczyć się o Wielkiej Matce tylko z 
powodu jakiejś sztuki teatralnej?
   – A ty dlaczego chciałaś się o Niej uczyć?
   Atena zamilkła, zlustrowała mnie od góry do dołu i 
uśmiechnęła się.
   – Masz rację. To była pierwsza lekcja dla mnie 
jako nauczycielki: ucz każdego, kto pragnie się uczyć, 
bez względu na powody, jakie nim kierują.
   – Słucham?
   – Nic, nic.
   – Teatr ma sakralne korzenie – ciągnęłam. – 
Wszystko zaczęło się w Grecji od hymnów na cześć 
Dionizosa, boga wina, urodzaju i odradzającego się 
życia. Jednak uważa się, że już w czasach 
prehistorycznych ludzie odprawiali rytuały, podczas 
których wcielali się w rozmaite postacie i w ten sposób 
nawiązywali kontakt z sacrum.
   – Druga lekcja, dziękuję.
   – Nie rozumiem. Przyszłam tutaj, żeby się czegoś 
dowiedzieć, a nie żeby udzielać nauk.
   Zaczynała mnie irytować. Może ze mnie drwiła?
   – Moja opiekunka...
   – Opiekunka?
   – Kiedyś ci to wyjaśnię. Moja opiekunka 
powiedziała, że nauczę się tylko wtedy, gdy zostanę 
sprowokowana. Od kiedy wróciłam z Dubaju, jesteś 
pierwszą osobą, która mi to unaoczniła. Jej słowa 
miały sens.
   Wyjaśniłam, że gromadząc materiał do naszej 
sztuki teatralnej, chodziłam od jednego nauczyciela do 
drugiego, ale w ich naukach nie znalazłam niczego 
wyjątkowego. Mimo to moja ciekawość rosła, w miarę 
jak poszerzałam swoje wiadomości na temat tego 
zagadnienia. Powiedziałam też, że osoby zajmujące 
się tą dziedziną robią wrażenie zdezorientowanych i 
nie bardzo wiedzą, czego chcą.
   – Co na przykład masz na myśli?
   – Chociażby seks. Zdaniem niektórych seks jest 
całkowicie zakazany, inni natomiast głosili całkowitą 
swobodę w tej dziedzinie, wręcz zachęcali do udziału 
w orgiach.
   Poprosiła o więcej szczegółów, tyle że nie 
wiedziałam, czy chce mnie w ten sposób sprawdzić, 
czy też nie ma bladego pojęcia o tym, co się wokół niej 
dzieje.
   – Czy tańcząc, odczuwasz pożądanie? – spytała, 
nim zdążyłam odpowiedzieć. – Czy czujesz, że 
wyzwala się w tobie jakaś wyższa energia? Czy w 
tańcu zdarzają ci się chwile, kiedy zapominasz o 
sobie?
   Nie wiedziałam, co powiedzieć. Rzeczywiście, czy 
to w klubie, czy na spotkaniu towarzyskim, czułam, 
jak taniec wyzwalał moją zmysłowość. Zaczynało się 
od niewinnego flirtu, cieszyły mnie pożądliwe 
spojrzenia mężczyzn. Lecz im dłużej tańczyłam, tym 
lepiej wczuwałam się w siebie i to, czy kogoś uwodzę, 
czy nie, nie miało już dla mnie żadnego znaczenia.
   – Jeżeli teatr jest rytuałem, to jest nim również 
taniec – powiedziała Atena. – Poza tym taniec należy 
do najstarszych sposobów zbliżenia się do partnera. 
Tak jakby więzy, łączące nas z resztą świata, 
oczyszczały się w tańcu z wszelkich przesądów i 
lęków. W tańcu możesz sobie pozwolić na luksus 
bycia sobą.
   Zaczęłam jej słuchać z zainteresowaniem.
   – A potem znowu wracamy do punktu wyjścia, do 
dawnych obaw i niepokojów, udajemy, że jesteśmy 
ważni, choć sami w to nie wierzymy.
   Dokładnie tak się czułam. A może wszyscy tego 
doświadczają?
   – Masz narzeczonego?
   Przypomniałam sobie, że kiedyś, kiedy zgłębiałam 
Tradycję Gai, jeden z „druidów” chciał mnie skłonić 
do uprawiania seksu w jego obecności. Żałosne i 
straszne zarazem – jak śmiał wykorzystywać czyjeś 
duchowe poszukiwania do własnych, nikczemnych 
celów?
   – Masz narzeczonego? – powtórzyła pytanie. – 
Mam.
   Atena nic już więcej nie powiedziała. Tylko 
położyła palec na ustach na znak, że mam zamilknąć.
   I nagle zdałam sobie sprawę, jak trudno zachować 
milczenie w obecności kogoś dopiero co poznanego. 
Zwykle w takich okolicznościach mówimy o 
czymkolwiek – o pogodzie, ulicznych korkach, 
restauracjach. Siedziałyśmy na kanapie w urządzonym 
na biało pokoju, którego jedyne umeblowanie stanowił 
odtwarzacz CD i półka na płyty. Nigdzie nie 
dostrzegłam śladu książek, nie było też obrazów na 
ścianach. Biorąc pod uwagę jej liczne podróże, 
spodziewałam się przedmiotów i pamiątek z Bliskiego 
Wschodu.
   Ale pokój był prawie pusty – a teraz jeszcze ta 
cisza.
   Szare oczy utkwiła w moich, ale wytrzymałam i 
nie odwróciłam wzroku. Może to instynkt, sygnał, 
którym dawałam do zrozumienia, że się nie boję, że 
śmiało podejmuję wyzwanie. Tyle że wszystko – cisza 
panująca w białym pokoju i dochodzący z oddali 
uliczny zgiełk – wydało mi się odrealnione. Jak długo 
mamy tak siedzieć, nie odzywając się słowem?
   Starałam się prześledzić tok własnych myśli: czy 
przyszłam tu w poszukiwaniu materiałów do sztuki, 
czy też raczej wiedziona pragnieniem poznania, 
mądrości, mocy? Nie potrafiłam odpowiedzieć, co 
mnie przywiodło do... Do kogo właściwie? Do 
czarownicy?
   Odżyły młodzieńcze fantazje. Która z nas nie 
chciała spotkać prawdziwej czarownicy, nauczyć się 
magii, czuć na sobie pełne szacunku i lęku spojrzenia 
przyjaciół? Którą z nas w młodości nie oburzały wieki 
szykanowania kobiet i która z nas nie czuła, że 
najlepszym sposobem odzyskania utraconej 
tożsamości jest zostać czarownicą? Ja też 
przeżywałam kiedyś takie rozterki. Byłam niezależna i 
w tak konkurencyjnej dziedzinie, jaką jest teatr, 
robiłam to, co chciałam, a mimo to stale czułam 
niedosyt. Dlaczego musiałam wciąż zaspokajać 
ciekawość?
   Byłyśmy mniej więcej w tym samym wieku... a 
może byłam trochę starsza? Czy miała narzeczonego?
   Atena przysunęła się bliżej mnie. Znalazła się teraz 
na wyciągnięcie ramienia. Poczułam się nieswojo. 
Może to lesbijka?
   Nie odwracałam wzroku, ale dobrze zapamiętałam 
położenie drzwi, a więc mogłam wyjść w każdej 
chwili. Ostatecznie nikt mnie nie zmuszał do przyjścia 
tu i spotkania się z kimś, kogo nigdy przedtem nie 
widziałam.
   Nikt mnie nie zmuszał do siedzenia w milczeniu i 
marnowania czasu. O co jej chodziło?
   Może o ciszę. Mięśnie mi zesztywniały. Czułam 
się samotna, bezbronna. Rozpaczliwie pragnęłam 
rozmowy, albo czegokolwiek, co pomogłoby mi 
pokonać lęk.
   Myśli nie przestawały kłębić mi się w głowie: ile 
zapłacę za to spotkanie? Przeraziłam się. Czemu od 
razu o to nie zapytałam? Słono mnie to będzie 
kosztować! A jeżeli nie zapłacę, czy nie rzuci na mnie 
uroku i nie przywiedzie mnie do zguby?
   Chciałam wstać i podziękować, bo ostatecznie nie 
przyszłam tu po to, żeby siedzieć w milczeniu. U 
psychoanalityka trzeba mówić. W kościele słucha się 
kazania. Poszukujący magii znajduje sobie mistrza, 
który objaśnia mu świat i uczy odpowiednich 
obrzędów. Ale milczenie? I dlaczego tak mi to 
doskwiera?
   Jedno pytanie goniło drugie. Nie przestawałam 
myśleć, szukać powodu, dla którego siedziałyśmy tam 
obie, nie odzywając się słowem. Nagle, po pięciu lub 
dziesięciu długich minutach, uśmiechnęła się.
   Ja też się uśmiechnęłam i poczułam ulgę.
   – Spróbuj być inna. To wszystko.
   – Tylko tyle? Siedzieć w milczeniu to znaczy być 
inną? Podejrzewam, że właśnie w tej chwili, tutaj, w 
Londynie, tysiące ludzi o niczym innym nie marzy, jak 
tylko o tym, żeby z kimś porozmawiać, a ty mi 
mówisz, że liczy się przede wszystkim milczenie i nic 
więcej?
   – Teraz, kiedy zaczęłaś już mówić i porządkować 
na nowo swój wszechświat, dojdziesz ostatecznie do 
wniosku, że to ty masz rację, a ja się mylę. Ale 
przecież sama się przekonałaś, że milczeć to być kimś 
innym.
   – Tyle, że milczenie jest nieprzyjemne i nic nie 
daje. Odniosłam wrażenie, że nie przejęła się zbytnio 
moją reakcją.
   – W którym teatrze pracujesz?
   Wreszcie zainteresowała się moją osobą! Stałam 
się dla niej człowiekiem, miałam zawód i życie 
osobiste! Zaprosiłam ją na sztukę, którą właśnie 
wystawialiśmy.
   Był to jedyny sposób, jaki mi przyszedł do głowy, 
żeby się na niej zemścić – pokażę jej, że jestem dobra 
w czymś, o czym ona nie ma pojęcia. Po długim 
milczeniu odczuwałam gorycz i upokorzenie.
   Spytała, czy może przyprowadzić synka, ale 
powiedziałam, że, niestety, spektakl jest tylko dla 
dorosłych.
   – W takim razie zostawię go u matki. Bardzo 
dawno nie byłam w teatrze.
   Nie wzięła ode mnie ani grosza. Zrelacjonowałam 
pozostałym członkom zespołu moją wizytę u tej 
tajemniczej osoby. Wszyscy palili się, żeby poznać 
kogoś, kto podczas pierwszego spotkania prosi tylko o 
siedzenie w milczeniu.
   W wyznaczonym dniu Atena zjawiła się w teatrze. 
Obejrzała spektakl, przyszła za kulisy, żeby się 
przywitać, ale na temat przedstawienia nie wyraziła 
żadnej opinii. Moi koledzy zaprosili ją do baru, gdzie 
chodzimy zazwyczaj po spektaklu. Tym razem nie 
siedziała cicho, przeciwnie – wróciła do pytania, które 
podczas naszego pierwszego spotkania pozostało bez 
odpowiedzi:
   – O ile pamiętam, opowiadałaś mi o ludziach, 
którzy w imię Wielkiej Matki nakłaniali cię do 
uprawiania seksu. Powinnaś na siebie uważać.
   Moi przyjaciele nic z tego nie rozumieli, ale temat 
im się spodobał, więc zaczęli ją zasypywać pytaniami. 
Coś mnie niepokoiło. Jej odpowiedzi brzmiały bardzo 
sucho, jakby nie miała większego doświadczenia w 
sprawach, o których mówiła. Dalej rozprawiała o 
sztuce uwodzenia, rytuałach płodności, a zakończyła 
greckim mitem – z pewnością zainspirowana tym, co 
podczas naszego pierwszego spotkania powiedziałam 
jej o początkach teatru. Pewnie czytała na ten temat 
przez cały tydzień.
   – Po tysiącleciach męskiej dominacji powracamy 
do kultu Wielkiej Matki. Grecy nazywali ją Gają, 
która według mitologii wyłoniła się z Chaosu, pustki, 
jaka istniała, zanim powstał wszechświat. Wraz z Gają 
pojawił się Eros, bóg miłości, a potem z Gai zrodziło 
się Morze i Niebo.
   – Kto był ojcem?
   – Nikt. Istnieje termin naukowy, zwany 
dzieworództwem, który oznacza zdolność do rozrodu 
bez udziału męskiego pierwiastka. Istnieje również 
termin mistyczny, który znamy nieco lepiej: 
Niepokalane Poczęcie. Z Gai zrodzili się wszyscy 
greccy bogowie, którzy zamieszkiwali Pola Elizejskie, 
łącznie ze starym, dobrym Dionizosem, waszym 
idolem. Jednak w miarę jak mężczyźni umacniali swe 
polityczne rządy w greckich miastach-państwach, 
Gaja popadła w zapomnienie i jej miejsce zajęli Zeus, 
Ares, Apollo, Kronos i cała reszta, wszyscy bardzo 
kompetentni, ale pozbawieni uroku Gai, która dała 
wszystkiemu początek.
   Potem wypytywała nas o pracę, a reżyser 
zaproponował, żeby udzieliła nam kilku lekcji.
   – Na jaki temat?
   – Na temat tego, na czym się znasz.
   – Szczerze mówiąc, zgłębiłam wiedzę o 
początkach teatru w ciągu minionego tygodnia. Uczę 
się tego, co jest mi w danej chwili potrzebne, tak mi 
doradziła Edda.
   A jednak!
   – Ale chętnie podzielę się z wami tym, czego 
nauczyło mnie życie.
   Wszyscy przystali na to z ochotą. Nikt nie spytał, 
kim jest Edda.
   


DEIDRE O'Neill, znana jako Edda
   
   Powtarzałam Atenie: Nie musisz tu ciągle 
przyjeżdżać i pytać o byle głupstwo. Skoro aktorzy cię 
zaprosili, dlaczego nie wykorzystasz tej okazji i nie 
zostaniesz mistrzynią?
   Rób to, co ja zawsze robiłam.
   Myśl o sobie dobrze nawet wtedy, kiedy czujesz 
się najnędzniejszą istotą pod słońcem. Odrzuć 
negatywne myśli i pozwól Wielkiej Matce, by 
rozgościła się w twojej duszy i w twoim ciele. Poddaj 
się mocy tańca lub milczenia, lub zwykłych 
codziennych czynności – jak odprowadzanie synka do 
przedszkola, przygotowywanie kolacji, sprzątanie. 
Wszystko może być formą celebracji – pod 
warunkiem, że skoncentrujesz umysł na chwili 
obecnej.
   Nie staraj się nikogo do niczego przekonywać. 
Jeśli nie wiesz, pytaj albo szukaj. Ale podejmując 
działanie, bądź jak tocząca swe spokojne wody rzeka i 
poddaj się wyższej energii. Uwierz – tak 
powiedziałam podczas pierwszego spotkania. Uwierz, 
że możesz.
   Na początku będą cię dręczyć wątpliwości, 
niepewność. Później wyda ci się, że każdy podejrzewa 
cię o szalbierstwo. Nic podobnego, wcale tak nie 
będzie. Masz już wiedzę, musisz tylko być tego 
świadoma. Wszystkie umysły na tej planecie bardzo 
łatwo poddają się najczarniejszym scenariuszom. Drżą 
przed chorobą, wojną, bandytami, śmiercią. Pomóż im 
odzyskać utraconą radość życia.
   Zapomnij o wątpliwościach.
   Wszystkie twoje myśli i odczucia mogą przyczynić 
się do twojego rozwoju. Kiedy jesteś zirytowana lub 
zatrwożona, spróbuj śmiać się z samej siebie. Śmiej 
się głośno z tej kobiety, która się martwi i wścieka, 
przekonana, że jej problemy są najważniejszymi 
problemami na świecie. Śmiej się z absurdu, jakim jest 
fakt, że chociaż stanowisz przejaw Wielkiej Matki, 
wciąż wierzysz, że Bóg to mężczyzna, który ustala 
wszystkie zasady. W gruncie rzeczy stąd właśnie 
bierze się większość naszych problemów: z 
obowiązku przestrzegania zasad.
   Skoncentruj się.
   Jeżeli nie znajdziesz niczego, na czym mogłabyś 
skupić uwagę, skoncentruj się na własnym oddechu. 
Wciągaj w nozdrza strumień światła Wielkiej Matki. 
Wsłuchaj się w bicie serca, staraj się porządkować 
myśli, które wymykają ci się spod kontroli. Stłum w 
sobie chęć, żeby wstać i zająć się czymś 
„pożytecznym”. Codziennie posiedź bezczynnie przez 
kilka minut, starając się jak najlepiej wykorzystać tych 
parę chwil.
   Kiedy zmywasz naczynia, módl się. Dziękuj za to, 
że masz naczynia, które możesz pozmywać, bo to 
oznacza, że mogłaś podać na stół jedzenie, że kogoś 
nakarmiłaś, że się kimś troskliwie zajęłaś, ugotowałaś 
mu posiłek, nakryłaś do stołu. Pomyśl o milionach 
ludzi, którzy właśnie w tej chwili nie mają czego 
zmywać, ani czym nakarmić.
   Niejedna kobieta powie: mam dosyć zmywania, 
niech to robią mężczyźni. Oczywiście, niech i oni 
zmywają, ale nie postrzegaj tego w kategoriach 
równouprawnienia. Nie ma nic złego w wykonywaniu 
prostych czynności – chociaż gdybym jutro zaczęła 
głosić publicznie takie poglądy, okrzyknięto by mnie 
wrogiem feminizmu. A przecież zmywanie naczyń, 
noszenie stanika lub otwieranie przede mną drzwi nie 
musi być czymś upokarzającym dla mnie jako kobiety. 
Tak naprawdę bardzo lubię, kiedy mężczyzna jest 
wobec mnie szarmancki. Owszem, zgodnie z zasadami 
savoir vivre'u taki gest oznacza: „Muszę ją przepuścić, 
bo to delikatna istota”, ale ja w głębi duszy odbieram 
taki sygnał jako: „Traktuje mnie jak boginię, jestem 
królową”. Nie jestem działaczką ruchu 
feministycznego. Choć przejawem Wielkiej Matki są 
zarówno kobiety, jak i mężczyźni.
   Chciałabym zobaczyć, jak udzielasz lekcji na 
temat tego, czego się uczysz. Oto główny cel życia – 
objawienie! Stajesz się jakby pośrednikiem, 
wsłuchujesz się w siebie i sama się nie możesz 
nadziwić, na jak wiele cię stać. Przypominasz sobie 
pracę w banku? Może tego jeszcze nie wiesz, ale na 
otoczenie działałaś energią emanującą z twojego ciała, 
twoich oczu, twoich rąk.
   Mówisz, że to wpływ tańca?
   Niezupełnie. Taniec jest po prostu rytuałem. A 
czym jest rytuał? Przekształcaniem czegoś, co jest 
codzienną rutyną, w coś, co jest inne, oparte na rytmie 
i połączeniu ze Wszystkim co istnieje. Dlatego 
powtarzam: bądź kimś innym nawet podczas 
zmywania naczyń. Posługuj się rękami tak, aby nigdy 
nie powtarzały tego samego gestu – nawet jeśli będą 
stale utrzymywać ten sam rytm.
   Jeżeli uznasz, że to pomaga, staraj się wyobrazić 
sobie różne obrazy – kwiaty, ptaki, drzewa w lesie. 
Nie myśl o poszczególnych rzeczach, takich jak 
płonąca świeca, na której skupiłaś uwagę podczas 
pierwszej wizyty u mnie. Staraj się myśleć o zbiorze. 
Wiesz, co odkryjesz? Że to nie ty decydujesz o 
własnych myślach.
   Dam ci przykład. Wyobraź sobie stado ptaków w 
locie. Ile ich jest? Odpowiadasz: Jedenaście, 
dwanaście, pięć. Coś ci świta w głowie, ale nie wiesz 
ile dokładnie. Skąd zatem wzięła się twoja 
odpowiedź? Ktoś ją w twojej głowie umieścił. Ktoś, 
kto zna dokładną liczbę ptaków, drzew, kwiatów, 
kamieni. Ktoś, kto w tym ułamku sekundy zamieszkał 
w tobie i pokazał ci swoją moc.
   Jesteś tym, czym wierzysz, że jesteś.
   Nie wpadaj w pułapkę tych wszystkich, którzy 
wierzą w „pozytywne myślenie”, i mówią sobie: 
jestem kochany, silny, mądry. Nie musisz sobie tego 
powtarzać, bo już to wiesz. A kiedy opanowuje cię 
zwątpienie – co jak sądzę na tym etapie rozwoju musi 
się zdarzać bardzo często – zrób tak, jak ci doradziłam. 
Zamiast starać się udowodnić, że jesteś kimś lepszym, 
niż myślisz, po prostu się śmiej. Śmiej się ze swoich 
zmartwień i ze swojej niepewności. Patrz z humorem 
na własne lęki. Początki będą trudne, ale stopniowo się 
przyzwyczaisz.
   A teraz idź i spotkaj się z tymi ludźmi, którzy 
myślą, że wiesz wszystko. Przekonaj samą siebie, że 
mają rację – bo każdy z nas wie wszystko. Sęk w tym, 
żeby w to uwierzyć.
   Uwierz.
   Jak mówiłam ci o tym w Bukareszcie podczas 
naszego pierwszego spotkania, działania grupowe są 
bardzo ważne, ponieważ motywują nas do 
samodoskonalenia. W samotności możesz jedynie 
śmiać się z samej siebie, ale będąc wśród innych, 
śmiejesz się, a następnie działasz. Grupowe działania 
mobilizują nas, pomagają dokonywać wyboru, 
wyzwalają zbiorową energię, dzięki której łatwiej nam 
osiągnąć stan ekstazy – zarażając się nią od innych.
   Oczywiście działania grupowe mogą nas również 
zniszczyć, ale współżycie z innymi stanowi 
nieodłączny element ludzkiej egzystencji. A jeśli ktoś 
nie rozwinął w sobie instynktu samozachowawczego, 
to znak, że nie pojął nic z przesłania Wielkiej Matki.
   Masz szczęście, Ateno. Grupa poprosiła cię 
właśnie, abyś ją czegoś nauczyła. Dzięki temu staniesz 
się mistrzynią.
   


HERON RYAN, dziennikarz
   
   Przed pierwszym spotkaniem z aktorami Atena 
odwiedziła mnie w domu. Od czasu ukazania się 
mojego artykułu na temat świętej Sary była 
przekonana, że rozumiem jej świat – co absolutnie 
mijało się z prawdą. Zależało mi tylko na tym, żeby 
zwrócić na siebie jej uwagę. Nawet jeśli starałem się 
przyjąć do wiadomości fakt, że jakaś niewidzialna 
rzeczywistość oddziałuje na nasze życie, to jedynie z 
powodu miłości, w którą trudno mi było uwierzyć, a 
która przecież nieuchronnie rozkwitała w moim sercu.
   Całkowicie wystarczał mi mój świat. Mimo 
nacisków otoczenia wcale nie chciałem go w żaden 
sposób zmieniać.
   – Boję się – powiedziała, kiedy tylko weszła. – Ale 
muszę iść dalej, zrobić to, o co mnie poproszono. 
Muszę uwierzyć.
   – Masz duże doświadczenie życiowe. Uczyłaś się 
od Cyganów, od derwisza na pustyni, od...
   – Przede wszystkim wcale nie o to chodzi. Co to 
znaczy „uczyć się”? Gromadzić wiedzę? Czy 
przekształcać własne życie?
   Zaproponowałem kolację na mieście, a potem jakiś 
klub i tańce. Na kolację zgodziła się, ale do klubu nie 
chciała iść.
   – Powiedz mi – nalegała, rozglądając się po moim 
mieszkaniu. – Uczyć się to znaczy układać rzeczy na 
półce, czy też uwalniać się od wszystkiego, co już 
nieprzydatne i iść dalej naprzód bez zbędnego balastu?
   Na półkach stały dzieła, których kupno i wnikliwa 
lektura kosztowały mnie sporo pieniędzy i czasu. To 
była moja osobowość, moja wiedza, to byli moi 
prawdziwi mistrzowie.
   – Ile masz książek? Na oko ponad tysiąc. 
Większości z nich nawet nie otworzysz. Trzymasz je, 
bo nie wierzysz.
   – Nie wierzę?
   – Nie wierzysz i już. Kto wierzy, czyta tak, jak ja 
czytałam o teatrze, kiedy zaprosiła mnie Andrea i jej 
koledzy. Potem musisz pozwolić przemówić Wielkiej 
Matce, a w miarę jak Ona mówi, odkrywasz. A w 
miarę jak odkrywasz, wypełniasz białe przerwy, które 
autorzy zostawiają celowo, żeby pobudzić wyobraźnię 
czytelnika. A kiedy wypełnisz te przerwy, uwierzysz 
we własne zdolności. Ileż osób chciałoby przeczytać te 
oto książki, ale nie stać ich na ich kupno? Tymczasem 
ty trwasz tutaj wśród zastygłej energii, bo chcesz 
epatować swoich gości. A może nie wierzysz, że się 
czegokolwiek z nich nauczyłeś i czujesz, że będziesz 
jeszcze musiał do nich zaglądać?
   Potraktowała mnie bezwzględnie, ale i 
zaintrygowała.
   – Uważasz, że nie potrzebna mi biblioteka?
   – Uważam, że powinieneś czytać, ale po co 
trzymać raz przeczytane książki. Co powiesz na to, 
żebyśmy wyszli wcześniej i po drodze do restauracji 
rozdali większość z nich napotkanym ludziom?
   – Nie zmieszczą się w moim samochodzie.
   – Wynajmijmy furgonetkę.
   – Wtedy nie dotrzemy do restauracji na czas. Poza 
tym przyszłaś tutaj, bo brak ci wiary w siebie, a nie 
żeby zajmować się moimi książkami. Bez nich 
czułbym się nagi.
   – Chcesz przez to powiedzieć, że czułbyś się 
ignorantem?
   – Powiedzmy, człowiekiem niekulturalnym.
   – W takim razie nie nosisz kultury w sercu, tylko 
trzymasz ją na półkach regału.
   Miałem tego dosyć. Chwyciłem za telefon, 
zadzwoniłem do restauracji, powiedziałem, że 
będziemy za kwadrans. Atena unikała poruszania 
sprawy, która ją do mnie przywiodła – problemu 
głębokiego poczucia niepewności, które kazało jej od 
razu przechodzić do ofensywy, zamiast przyjrzeć się 
samej sobie. Potrzebowała u swego boku mężczyzny, 
a – kto wie? – może za pomocą starych jak świat 
kobiecych sztuczek chciała wybadać, ile zniosę i ile 
jestem gotów dla niej zrobić.
   Ilekroć byliśmy razem, moje istnienie wydawało 
się usprawiedliwione. Czy właśnie to chciała 
usłyszeć? W porządku, powiem jej o tym przy kolacji. 
Byłem gotów zrobić niemal wszystko, nawet rzucić 
dla niej kobietę, z którą byłem od dawna związany. 
Ale wszystko ma swoje granice, książek na pewno nie 
oddam. W taksówce wróciliśmy do sprawy grupy 
teatralnej, chociaż wolałbym mówić raczej o tym, o 
czym nigdy dotychczas nie mówiłem – o miłości, a 
więc kwestii znacznie bardziej skomplikowanej niż 
Marks, Jung, Partia Pracy lub codzienne problemy w 
redakcjach gazet.
   – Nie powinnaś się tak przejmować – 
powiedziałem, czując w sobie wzrastające pragnienie, 
żeby ją wziąć za rękę. – Wszystko będzie dobrze. 
Mów o kaligrafii. Mów o tańcu. Mów o tym, na czym 
się znasz.
   – Jeżeli ograniczę się do tego, co znam, wówczas 
nigdy się nie dowiem, czego nie znam. Podczas 
spotkania z nimi muszę wyciszyć umysł i pozwolić 
przemówić sercu. Nigdy dotąd tego nie robiłam, 
dlatego boję się.
   – Chcesz, żebym poszedł z tobą?
   Od razu zgodziła się. Pojechaliśmy do restauracji, 
zamówiliśmy wino i zaczęliśmy pić. Ja piłem, bo 
potrzebowałem odwagi, żeby powiedzieć jej o tym, 
co, jak sądziłem, czuję, chociaż, prawdę 
powiedziawszy, wyznawanie miłości komuś, kogo 
dobrze nie znałem, wydawało mi się czymś 
absurdalnym. Atena piła, ponieważ bała się mówić o 
tym, czego nie znała. Po drugim kieliszku zdałem 
sobie sprawę, że jest zdenerwowana. Próbowałem ująć 
jej dłoń, ale ją delikatnie odsunęła.
   – Nie mogę się bać.
   – Oczywiście, że możesz, Ateno. Często 
odczuwam strach. A mimo to, kiedy muszę, idę do 
przodu i stawiam czoło trudnościom.
   Sam również byłem spięty. Dolałem wina, raz po 
raz podchodził kelner z pytaniem, co chcemy 
zamówić, a ja odpowiadałem, że jeszcze się nie 
zdecydowaliśmy.
   Plotłem, co mi ślina na język przyniosła. Atena 
słuchała uprzejmie, ale miałem wrażenie, że myślami 
jest gdzieś daleko, w jakimś mrocznym świecie, 
pełnym zjaw i urojeń. W pewnym momencie znowu 
wspomniała o kobiecie ze Szkocji i o tym, co od niej 
usłyszała. Spytałem o sens uczenia czegoś, czego się 
samemu nie zna.
   – Czy ktoś cię kiedykolwiek uczył kochać? – 
brzmiała jej odpowiedź.
   Czyżby czytała w moich myślach?
   – A przecież, tak jak każdy człowiek, jesteś zdolny 
' do miłości. Jak się tego nauczyłeś? Otóż nie 
nauczyłeś się: po prostu wierzysz. Wierzysz, i dlatego 
kochasz.
   – Ateno...
   Zawahałem się, a po chwili dokończyłem zdanie, 
choć nie tak, jak zamierzałem:
   – ...może powinniśmy wreszcie coś zamówić.
   Zrozumiałem, że nie jestem jeszcze gotów na 
rozmowę o sprawach, które wprowadziły chaos do 
mojego świata. Zawołałem kelnera, zamówiłem 
przystawki, jeszcze więcej przystawek, dania główne, 
deser i następną butelkę wina. Grałam na zwłokę. 
Potrzebowałem czasu – im więcej, tym lepiej.
   – Dziwnie się zachowujesz. Chodzi o to, co 
powiedziałam o twoich książkach? Rób, co chcesz. 
Nie mam zamiaru zmieniać twojego świata. 
Najwyraźniej wtykam nos tam, gdzie nikt nie chce 
moich rad.
   Zaledwie kilka sekund wcześniej sam rozmyślałem 
o „zmianie mojego świata”.
   – Ateno, stale powtarzasz... Nie, inaczej, muszę z 
tobą pomówić o tym, co się wydarzyło w Sibiu, w 
barze z cygańską muzyką...
   – Chcesz powiedzieć, w restauracji.
   – Właśnie, w restauracji. Przed chwilą mówiliśmy 
o książkach, o rzeczach, które gromadzimy i które 
zajmują miejsce. Być może masz rację. Od dnia, kiedy 
zobaczyłem, jak tańczysz, chcę wyznać ci coś, co 
coraz bardziej ciąży mi na sercu.
   – Nie wiem, o czym mówisz.
   – Naturalnie, że wiesz. Mówię o miłości, którą 
teraz odkrywam, a przy tym robię wszystko, żeby ją 
zniszczyć w zarodku. Przyjmij, proszę, tę odrobinę 
mnie, który nie cały do siebie należę. Nie cały mogę 
też do ciebie należeć, bo jest jeszcze ktoś w moim 
życiu, ale byłbym szczęśliwy, gdybyś ją w jakikolwiek 
sposób przyjęła. Khalil Gibran, libański poeta, twój 
rodak, powiada: Dobrze jest dawać, kiedy o to proszą, 
ale jeszcze lepiej dawać tym, co nie proszą, pojmując 
ich pragnienie. Jeżeli dziś nie wyznam ci wszystkiego, 
pozostanę jedynie obserwatorem, świadkiem 
wydarzeń, a nie ich uczestnikiem.
   Wziąłem głęboki oddech, wino dodawało mi 
odwagi.
   Wypiła kieliszek do dna, a ja poszedłem w jej 
ślady. Podszedł kelner z tacą, zachwalał każdą z 
podawanych potraw, wyliczał jej składniki, objaśniał 
sposób przyrządzania. A my patrzyliśmy sobie w 
oczy. Słyszałem od Andrei, że Atena tak samo 
zachowywała się podczas ich pierwszego spotkania. 
Wszystko po to, dodała Andrea, żeby mnie 
onieśmielić.
   Milczeliśmy i było w tym milczeniu coś 
przerażającego. Wyobraziłem sobie, że wstaje od stołu 
i mówi coś o swoim słynnym a tajemniczym 
narzeczonym ze Scotland Yardu, lub oświadcza, że 
było miło, ale pora przygotować się do jutrzejszych 
zajęć.
   – Dla tych, którzy mają otwarte dłonie ku dawaniu, 
większą radością niż dar jest samo szukanie 
człowieka, który ich dar przyjmie. Bo czy możesz 
cokolwiek zachować na zawsze tylko dla siebie? Co 
jest posiadane, kiedyś musi być oddane. Zatem dawaj 
już teraz. Miej swój czas darowania, zamiast czasu 
spadkobierców twoich.
   Mówiła cicho, starannie artykułując każde słowo. 
Wszystko wokół nas ucichło.
   – Powiadacie nieraz: Dalibyśmy, ale temu, kto 
zasłużył. A przecież nie mówią tak ani drzewa sadów 
waszych, ani stada na waszych pastwiskach. One dają, 
by żyć. Kto bowiem nie ofiarowuje innym, martwy się 
staje.
   Wypowiadała te słowa bez uśmiechu. Miałem 
wrażenie, że mam przed sobą sfinksa.
   – To też słowa cytowanego przez ciebie poety – 
uczyłam się ich w szkole, ale nie potrzebna mi książka, 
w której zostały zapisane. Zachowałam je głęboko w 
sercu.
   Wypiliśmy jeszcze po lampce wina. Nie potrafiłem 
zdobyć się na to, żeby zapytać, czy przyjmuje moją 
miłość, czy nie, ale było mi lżej na sercu.
   – Może masz rację. Oddam książki do jakiejś 
biblioteki publicznej. Zostawię sobie tylko tych kilka, 
do których rzeczywiście wracam.
   – I o tym chcesz rozmawiać?
   – Nie. Po prostu nie wiem, co powiedzieć.
   – W takim razie jedzmy kolację i cieszmy się jej 
smakiem. Czyż to nie dobry pomysł?
   Nie, nie uważałem tego za dobry pomysł. 
Chciałem usłyszeć coś innego, ale bałem się zapytać, a 
więc plotłem o bibliotekach, książkach, poetach, o 
tym, że niepotrzebnie zamówiliśmy aż tyle dań. 
Gadałem jak najęty. Teraz to ja chciałem uciec, bo nie 
wiedziałem, co dalej.
   Na koniec kazała mi obiecać, że przyjdę na 
pierwsze zajęcia grupy teatralnej. Odczytałem to jako 
sygnał: potrzebowała mnie, przyjęła dar, który 
podświadomie pragnąłem jej ofiarować od chwili, 
kiedy ujrzałem ją tańczącą w transylwańskiej 
restauracji, tyle że dopiero teraz to zrozumiałem.
   Lub uwierzyłem, jak powiedziałaby Atena.
   


ANDREA MCCAIN, AKTORKA
   
   Naturalnie, to moja wina. Gdyby nie ja, Atena nie 
pojawiłaby się tamtego ranka w teatrze, nie zebrałaby 
nas w grupę, nie kazałaby nam leżeć na deskach sceny 
i poddawać się treningowi relaksacyjnemu z 
ćwiczeniami na oddech i świadome odczuwanie 
każdej części ciała.
   „Rozluźnijcie mięśnie ud...h
   Wykonaliśmy jej polecenie, tak jakby przemawiała 
do nas bogini, ktoś, kto wie więcej niż my wszyscy 
razem wzięci, a przecież robiliśmy już takie ćwiczenia 
setki razy. Ciekawiło nas, co nastąpi po „teraz 
rozluźnijcie mięśnie twarzy, oddychajcie głębokoh.
   Czy naprawdę wierzyła, że uczy nas czegoś 
nowego? Czekaliśmy na wykład, na prelekcję! 
Spokojnie! Sama nie wiem, czemu się tak denerwuję. 
Wróćmy do tamtego dnia. Odprężyliśmy się, a potem 
zapanowała cisza, co nas kompletnie zbiło z tropu. 
Później z rozmowy z kolegami wywnioskowałam, iż 
wszyscy odnieśliśmy wrażenie, że trening dobiegł 
końca, że powinniśmy usiąść i rozejrzeć się dookoła. 
Ale nikt tego nie zrobił. Dalej leżeliśmy, jakby z 
konieczności medytując, przez długie jak wieczność 
piętnaście minut.
   Wtedy znowu rozległ się jej głos.
   – Mieliście dość czasu, żeby we mnie zwątpić. Ten 
czy ów był wyraźnie zniecierpliwiony. Teraz poproszę 
tylko o jedno: kiedy policzę do trzech, wstańcie i 
bądźcie inni. Nie mówię: bądźcie innymi osobami, 
zwierzętami, domami. Zapomnijcie o wszystkim, 
czego uczono was w szkole teatralnej. Nie proszę o to, 
żebyście byli aktorami, prezentującymi swoje 
umiejętności. Proszę, żebyście przestali być ludźmi i 
przeistoczyli się w coś, czego nie znacie.
   Leżeliśmy z zamkniętymi oczami. Żadne z nas nie 
widziało reakcji pozostałych. Atena bawiła się naszą 
niepewnością.
   – Rzucę kilka słów. Pomyślcie o obrazie, jaki się 
wam z każdym z nich kojarzy. Pamiętajcie, że macie 
umysły zatrute narzuconymi wam pojęciami, dlatego 
słysząc słowo „przeznaczenieh, pewnie wyobrazicie 
sobie własną przyszłość, a gdybym powiedziała 
„czerwonyh, zinterpretowalibyście je na modłę 
psychoanalityczną. Nie o to mi chodzi. Jak 
powiedziałam, chcę, żebyście byli inni.
   Plątała się, nie potrafiła nawet wyjaśnić dokładnie, 
o co jej chodzi! Nikt nie zaprotestował, nabrałam więc 
przekonania, że starają się być uprzejmi, a kiedy 
„wykładh dobiegnie końca, już nigdy więcej Ateny 
nie zaproszą. I jeszcze będą mi wypominać, że ją w 
ogóle ściągnęłam.
   – Oto pierwsze słowo: świętość.
   Żeby nie umrzeć z nudów, postanowiłam wziąć 
udział w grze: wyobraziłam sobie matkę, 
narzeczonego, przyszłe dzieci, wspaniałą karierę.
   – Wykonajcie gest, który oznaczałby „świętośćh. 
Skrzyżowałam ręce na piersi, jakbym przytulała do 
siebie wszystkie ukochane istoty. Jak się później 
dowiedziałam, większość kolegów rozpostarła 
szeroko ramiona niczym rozciągnięci na krzyżu, a 
jedna z dziewczyn rozłożyła nogi, jakby w miłosnym 
akcie.
   – Znowu zrelaksujcie się. O wszystkim 
zapomnijcie, nie otwierajcie oczu. Nie chcę 
krytykować, ani oceniać, ale po waszych gestach 
widzę, że temu, co uważacie za świętość, nadajecie 
określoną formę. Po usłyszeniu następnego słowa nie 
próbujcie go przedstawiać zgodnie z symboliką 
funkcjonującą w naszym świecie. Spróbujcie oderwać 
się od rzeczywistości, którą znacie, a otworzy się 
przed wami świat ducha, do którego was wiodę.
   Ostatnie zdanie zabrzmiało niczym rozkaz. 
Jednocześnie poczułam, jak salę wypełnia inny rodzaj 
energii. Teraz głos wiedział, dokąd nas chce 
poprowadzić. Już nie była prelegentką, była 
mistrzynią.
   – Ziemia – powiedziała.
   Nagle zrozumiałam, o czym mówi. Nie liczyła się 
już wyobraźnia, tylko moje ciało w kontakcie z 
podłożem. Ja byłam Ziemią.
   – Zróbcie gest przedstawiający Ziemię. Nie 
poruszyłam się. Ja sama byłam Ziemią.
   – Doskonale – powiedziała. – Nikt się nie poruszył. 
Po raz pierwszy wszyscy poczuliście to samo. Zamiast 
opisywać, przeistoczyliście się w samo pojęcie.
   Znowu zamilkła na – jak mi się zdawało – długie 
pięć minut. W tej ciszy poczuliśmy się zagubieni. Nie 
mieliśmy pojęcia, czy nie wie, co ma dalej robić, czy 
obcy jej jest nasz intensywny rytm pracy.
   – Wypowiem teraz trzecie słowo. Na chwilę 
zamilkła.
   – Centrum.
   Poczułam – w sposób zupełnie podświadomy – że 
cała moja życiowa energia skupia się w pępku i 
emanuje z niego złocistym światłem. Przelękłam się. 
Gdyby teraz ktoś dotknął mojego pępka, umarłabym.
   – Gest centrum!
   Jej słowa zabrzmiały jak komenda. Obronnym 
gestem położyłam dłonie na brzuchu.
   – Doskonale – powiedziała Atena. – Możecie 
usiąść.
   Otworzyłam oczy. Daleko w górze zobaczyłam 
wygaszone reflektory. Przetarłam oczy, podniosłam 
się z podłogi. Moi koledzy byli, jak sądzę, nieco 
zaskoczeni.
   – To miał być wykład? – zapytał reżyser.
   – Może pan to nazwać wykładem.
   – No cóż, dziękuję za przybycie. A teraz, jeśli pani 
pozwoli, zaczynamy próbę do nowego przedstawienia.
   – Ale ja jeszcze nie skończyłam.
   – Może innym razem.
   Wszyscy byli zmieszani reakcją reżysera. Myślę, 
że po początkowych wątpliwościach, taka zabawa 
nam się spodobała – to było coś nowego, żadne tam 
udawanie, żadne wyobrażanie sobie świec czy jabłek, 
siedzenie w kółku, trzymanie się za ręce i markowanie 
świętych rytuałów. To było po prostu coś tak 
absurdalnego, że każdy z nas chciał się dowiedzieć, 
czym to wszystko się skończy.
   Z kamiennym spokojem Atena schyliła się po 
torebkę, a wtedy dobiegł nas z parteru czyjś głos:
   – Wspaniale!
   To był Heron. A reżyser bał się Herona, który 
przyjaźnił się z krytykami teatralnymi ze swojej 
gazety i w ogóle miał świetne kontakty w mediach.
   – Przestaliście być jednostkami i przemieniliście w 
wyobrażenia! Jaka szkoda, że jesteście zajęci! Nie 
przejmuj się, Ateno. Mam wiele znajomości, 
znajdziemy inną grupę, a wtedy poprowadzisz swoje 
warsztaty do końca.
   Wciąż miałam w pamięci światło wędrujące przez 
moje ciało i skupiające się w pępku. Kim była ta 
kobieta? Czy to możliwe, że moi koledzy 
doświadczyli tego samego, co ja?
   – Chwileczkę – powiedział reżyser, świadomy 
zaskoczonych spojrzeń nas wszystkich. – Może 
moglibyśmy przełożyć próbę, a dzisiaj...
   – Nie, nie ma sensu. Zresztą i tak muszę wracać do 
redakcji, żeby napisać coś o tej kobiecie. Wracajcie do 
swoich obowiązków. Ja znalazłem właśnie genialny 
temat.
   Nawet jeśli Atena nie bardzo wiedziała, o co 
chodzi w tym sporze, nie dała nic po sobie poznać. 
Zeszła ze sceny i dołączyła do Herona, a my 
zwróciliśmy się z pretensjami do reżysera, że nie 
potraktował naszego gościa należycie.
   – Z całym szacunkiem, Andreo, według mnie 
rozmowa, jaką prowadziliśmy w barze na temat seksu, 
była znacznie ciekawsza niż te głupstwa, które dziś 
wyczynialiśmy. Chyba zauważyliście, jak co chwilę 
milknie, gubi wątek? Nie miała pojęcia, co robić dalej!
   – Poczułem jednak coś dziwnego – zaoponował 
starszy aktor. – Kiedy powiedziała „centrumh, 
odniosłem wrażenie, że wszystkie siły witalne 
koncentrują się w moim pępku. To niesamowite!
   – Naprawdę? Jesteś pewien? – spytała jedna z 
aktorek, a z tonu jej głosu wywnioskowałam, że 
poczuła to samo.
   – To jakaś czarownica – zakończył reżyser, po 
czym kazał nam zabrać się do pracy.
   Jak zwykle rozpoczęła się rozgrzewka, medytacja, 
wszystko zgodnie z podręcznikiem, potem kilka 
improwizacji i przejście do próby czytanej nowego 
tekstu. Stopniowo zapominaliśmy o Atenie, wszystko 
stawało się na powrót tym, czym było – teatrem, 
stworzonym tysiące lat temu przez Greków rytuałem, 
w którym udawaliśmy, że jesteśmy innymi ludźmi.
   Ale to było tylko przedstawienie. Atena była inna, 
a ja miałam ochotę ponownie się z nią zobaczyć, 
zwłaszcza po tym, co powiedział o niej reżyser.
   


HERON RYAN, DZIENNIKARZ
   
   Atena o tym nie wiedziała, ale przez cały czas pod 
jej kierunkiem robiłem dokładnie to samo, co aktorzy, 
posłuszny wszystkim jej poleceniom, aczkolwiek z 
jedną różnicą – miałem otwarte oczy i pilnie 
obserwowałem, co się dzieje na scenie. Kiedy 
powiedziała „gest centrumh, położyłem dłoń na 
pępku i ku mojemu zaskoczeniu spostrzegłem, że 
wszyscy zrobili dokładnie to samo. O co tu chodziło?
   Tego samego dnia miałem napisać koszmarnie 
nudny artykuł o wizycie głowy jakiegoś państwa. Istna 
próba charakteru. W przerwie między rozmowami 
telefonicznymi zapytałem kolegów z redakcji, jaki 
uczyniliby gest, gdyby mieli za jego pomocą wyrazić 
pojęcie „centrumh. Większość dowcipkowała coś o 
partiach politycznych. Ktoś wskazał na wnętrze kuli 
ziemskiej, ktoś inny położył dłoń na sercu. Ale nikt, 
dosłownie nikt, nie postrzegał pępka jako centrum 
czegokolwiek. Jednak znalazłem w końcu kogoś, kto 
był skłonny podzielić się ze mną ciekawymi 
informacjami.
   Kiedy wróciłem do domu, Andrea była już po 
kąpieli. Nakryła do stołu i czekała na mnie z kolacją. 
Otworzyła butelkę wybornego wina, napełniła dwa 
kieliszki i podała mi jeden.
   – Jak ci się udała wczorajsza kolacja?
   Jak długo można żyć w kłamstwie? Nie chciałem 
stracić siedzącej naprzeciw mnie kobiety, która 
towarzyszyła mi w trudnych chwilach i zawsze była 
przy mnie, kiedy życie wydało mi się pozbawione 
sensu. Kochałem ją, ale w tym obłąkanym świecie, w 
który się na ślepo pogrążałem, moje serce znalazło się 
między młotem a kowadłem.
   Taki mam charakter, że wolę nie ryzykować utraty 
tego, czego jestem pewien na rzecz czegoś, co może 
okazać się iluzją. Dlatego bagatelizowałem wagę 
epizodu w restauracji, tym bardziej, że nie zdarzyło się 
absolutnie nic, poza wymianą kilku wersów pewnego 
poety, który cierpiał z powodu miłości.
   – Atena to osoba trudna we współżyciu. Andrea 
roześmiała się.
   – No i właśnie dlatego fascynuje mężczyzn. 
Rozbudza w was ten wasz zmysł opiekuńczy, o 
którym coraz częściej zapominacie.
   Lepiej zmienić temat. Zawsze byłem przekonany, 
że kobiety mają nadprzyrodzoną zdolność 
odgadywania, co mężczyźnie w duszy gra. Wszystkie 
są czarownicami.
   – Zastanawiałem się nad tym, co wydarzyło się 
dzisiaj w teatrze. Prawdę powiedziawszy, podczas 
waszych ćwiczeń miałem cały czas otwarte oczy.
   – Zawsze masz otwarte oczy. To chyba 
skrzywienie zawodowe. A teraz opowiesz mi o tej 
chwili, kiedy wszyscy wykonaliśmy ten sam gest. 
Mówiliśmy o tym bardzo dużo po próbie.
   – Pewien historyk powiedział mi, że w greckiej 
świątyni, gdzie przepowiadano przyszłość (N. R.: 
chodzi o świątynię w Delfach, poświęconą 
Apollinowi), znajdował się kamienny stożek, zwany 
właśnie „pępkiemh. Wierzono wtedy, że ten kamień 
to centrum świata. Pogrzebałem w archiwach gazety, 
żeby dowiedzieć się czegoś więcej: w Petrze, w 
Jordanii, można obejrzeć inny „stożkowaty pępekh, 
który symbolizuje nie tylko centrum świata, ale wręcz 
centrum wszechświata. Zarówno ten w Delfach, jak i 
ten w Petrze mają pokazywać oś, przez którą 
przepływa energia świata, a więc w widzialny sposób 
zaznaczają coś, co przejawia się tylko w wymiarze, 
nazwijmy to, „niewidzialnymh. Pępkiem świata 
nazywa się też Jerozolimę, jak również pewną wyspę 
na Pacyfiku i jeszcze jedno miejsce, o którym 
zapomniałem – bo nigdy nie kojarzyłem jednego z 
drugim.
   – Taniec! – Co? – Nic.
   – Wiem, co masz na myśli. Chodzi ci o orientalny 
taniec brzucha, najstarszy znany taniec, w którym 
wszystko obraca się wokół pępka. Nie chciałem o tym 
wspominać, ale jak pamiętasz, opowiadałem ci kiedyś, 
że w Transylwanii widziałem, jak Atena tańczy. Była 
wtedy oczywiście ubrana, ale widać było...
   – ...że każdy ruch zaczynał się od pępka i dopiero 
potem stopniowo przenosił się na całe ciało.
   Miała rację.
   Wolałem zmienić temat, porozmawiać o teatrze, o 
nudnych sprawach dziennikarskich, wypić trochę wina 
i skończyć razem w łóżku. I kochać się, podczas gdy 
na dworze pada deszcz. W chwili szczytowania 
zauważyłem, jak spazm rozkoszy rozchodzi się od 
okolic pępka Andrei. Zresztą tak jak zawsze, tyle 
tylko, że do tej pory nie zwracałem na to uwagi.
   


ANTOINE LOCADOUR, historyk
   
   Heron wydał chyba fortunę na rozmowy 
telefoniczne z Francją. Prosił, żebym zebrał wszystkie 
informacje do końca tygodnia. Stale przy tym 
odwoływał się do historii z pępkiem, która, nawiasem 
mówiąc, wydawała mi się najmniej istotną i najmniej 
romantyczną sprawą na świecie. No cóż, Anglicy 
patrzą na wszystko inaczej niż Francuzi. Zamiast więc 
go wypytywać, postanowiłem ustalić, co nauka ma na 
ten temat do powiedzenia.
   Wkrótce zrozumiałem, że sama wiedza 
historyczna nie wystarczy. Zlokalizowanie pomnika 
lub dolmenu nie stanowiło problemu, zastanawiało 
mnie jednak coś innego – kultury starożytne 
najwyraźniej były zgodne w tej jednej kwestii i 
używały tego samego pojęcia na określenie miejsc 
uznawanych za święte. Nigdy przedtem nie zwróciłem 
na to uwagi, a więc sprawa zaczęła mnie intrygować. 
Wobec tylu osobliwych zbiegów okoliczności, 
skupiłem się na tym, co pozwoliłoby mi zrozumieć tę 
kwestię: na ludzkim zachowaniu i na wierzeniach 
człowieka.
   Z miejsca odrzuciłem pierwsze, najlogiczniejsze 
wyjaśnienie, że pępek stanowi centrum życia, 
ponieważ przez pępowinę otrzymujemy pokarm. 
Pewien psycholog zwrócił uwagę na absurd takiej 
teorii. Pojęcie pępka występuje przede wszystkim w 
kontekście „przecięcia” pępowiny, od którego to 
momentu najważniejszego symbolicznego znaczenia 
nabierają umysł i serce.
   Tak to bywa, że kiedy jesteśmy czymś pochłonięci, 
wszystko wokół nas zaczyna nam o tym przypominać 
(mistycy mówią w takim przypadku o „znakach”, 
sceptycy o „zbiegu okoliczności”, psycholodzy o 
„zogniskowaniu uwagi”, a historycy nie nazwali dotąd 
tego zjawiska). No więc pewnego dnia moja 
nastoletnia córka wróciła do domu z kolczykiem w 
pępku.
   – Po co to zrobiłaś?
   – Bo miałam ochotę.
   Wyjaśnienie absolutnie szczere i uczciwe, nawet 
dla historyka, który dla wszystkiego musi szukać 
motywów. Na ścianie jej pokoju zobaczyłem plakat z 
jej ulubioną piosenkarką: brzuch miała odkryty, a jej 
pępek – nawet na zawieszonym na ścianie fotosie – 
wydawał się centrum świata.
   Zadzwoniłem do Herona i spytałem, dlaczego tak 
się tą sprawą interesuje. Po raz pierwszy opowiedział 
mi o tym, co się zdarzyło w teatrze, jak wszyscy w 
spontaniczny, nieoczekiwany sposób zareagowali na 
słowo „centrum”. Wiedziałem, że od córki nic nie uda 
mi się wyciągnąć, dlatego postanowiłem zasięgnąć 
rady specjalistów.
   Żadnego z moich rozmówców nie zastanowiła ta 
kwestia, poza Francois Shepką, psychologiem 
hinduskiego pochodzenia (N. R.: nazwisko i 
narodowość zmienione na życzenie naukowca), który 
właśnie zainicjował rewolucyjne zmiany w 
obowiązującym modelu terapii. Nigdy nie 
przemawiała do niego metoda powrotu do dzieciństwa 
w leczeniu urazów psychicznych. Wiele 
przezwyciężonych raz problemów w końcu wraca, 
tłumaczył, i pacjent na nowo zaczyna obwiniać swoich 
rodziców za wszelkie klęski i niepowodzenia. Shepką 
prowadził otwartą wojnę z francuskimi środowiskami 
psychoanalitycznymi i rozmowa na absurdalny temat 
– jakim była sprawa pępka – najwyraźniej działała na 
niego odprężająco.
   Podszedł do zagadnienia entuzjastycznie, choć 
początkowo w sposób pośredni. Według jednego z 
najwybitniejszych psychoanalityków, Szwajcara Carla 
Gustava Junga – wyjaśniał – wszyscy czerpiemy z 
tego samego źródła, zwanego „Duszą Światah. Choć 
staramy się na wszelkie sposoby zachować 
indywidualność, pewna część naszej pamięci – 
podświadomość zbiorowa – jest wspólna nam 
wszystkim. Wszyscy szukamy ideału piękna, tańca, 
muzyki, boskości.
   Tymczasem społeczeństwo stara się określić 
sposób, w jaki te ideały powinny się przejawiać w 
wymiarze rzeczywistym. I tak, na przykład, dzisiejszy 
ideał kobiecego piękna to smukła, wręcz chuda 
sylwetka, chociaż boginie sprzed tysięcy lat były 
dorodne, żeby nie powiedzieć grube. To samo ze 
szczęściem: istnieje szereg zasad, które określają 
czym jest szczęście, i jeśli ich nie spełniasz, twoja 
świadomość nie dopuszcza do siebie myśli, że jesteś 
szczęśliwy.
   Jung dzielił rozwój osobowy jednostki na cztery 
etapy. Pierwszym jest Persona – maska, którą 
przywdziewamy, żeby wydać się takimi, jakimi chcą 
nas widzieć inni. Wierzymy, że świat zależy od nas, że 
jesteśmy idealnymi rodzicami, a nasze dzieci nas nie 
rozumieją, że przełożeni traktują nas 
niesprawiedliwie, że marzeniem człowieka jest nigdy 
nie pracować i spędzać całe życie na podróżowaniu. 
Wielu zdaje sobie sprawę, że coś w tym myśleniu jest 
nie tak – ale, ponieważ nie chcą niczego zmieniać, 
wolą sobie tym nie zaprzątać głowy. Tylko nieliczne 
jednostki starają się zrozumieć, gdzie leży błąd i w 
efekcie znajdują Cień.
   Cień to nasza mroczna strona, która dyktuje nam, 
jak mamy postępować. Kiedy usiłujemy uwolnić się 
od Persony, zapala się w nas światło i dostrzegamy 
pajęcze sieci, własne tchórzostwo i nikczemność. Cień 
jest po to, aby hamować nasz rozwój – i zazwyczaj mu 
się to udaje. Szybko wracamy do tego, czym byliśmy, 
zanim opanuje nas zwątpienie. Jednak niektórzy 
wychodzą z tego starcia z pajęczynami zwycięsko i 
przyznają: „Tak, mam wiele wad, lecz wcale nie 
jestem taki zły i chcę się rozwijaćh.
   Wówczas Cień znika i wchodzimy w kontakt z 
Duszą.
   O Duszy Jung nie mówi w sensie religijnym. Ma 
na myśli powrót do owej Duszy Świata, źródła 
poznania. Wyostrzają się wtedy zmysły, następuje 
radykalizacja emocji, interpretacja sygnałów staje się 
ważniejsza niż logika, postrzeganie rzeczywistości 
traci swoją dotychczasową sztywną formę podziału na 
czarne i białe. Zaczynamy mierzyć się z rzeczami, do 
których nie przywykliśmy, i reagować w sposób, który 
zaskakuje nas samych.
   Wreszcie odkrywamy, że kanalizując cały ten 
nieprzerwany strumień energii, jesteśmy w stanie 
przekształcić go w silny ośrodek, który Jung nazywa w 
przypadku mężczyzn Starym Mędrcem, a w 
przypadku kobiet Wielką Matką.
   Jeśli pozwalamy na ujawnienie się tej sfery, grozi 
nam niebezpieczeństwo. Ogólnie rzecz biorąc, 
człowiek, który osiąga ten etap, uważa siebie za 
świętego, pogromcę duchów, proroka. Potrzeba 
wielkiej dojrzałości, aby wejść w głęboki, prawdziwy 
kontakt z energią Starego Mędrca lub Wielkiej Matki.
   – Jung oszalał – powiedział Shepka, wyjaśniwszy 
mi, na czym polegają cztery etapy opisane przez 
szwajcarskiego psychoanalityka. – Po wejściu w 
kontakt z własnym Starym Mędrcem zaczął 
opowiadać, że jego przewodnikiem był duch zwany 
Filemonem.
   – I w końcu...
   – ...dochodzimy do symbolu pępka. Podział na te 
cztery etapy odnosi się nie tylko do indywidualnych 
jednostek, lecz także do całych społeczeństw. 
Zachodnia cywilizacja ma swoją Personę, a więc idee, 
którymi się kierujemy. Próby dostosowania się do 
zachodzących zmian prowadzą do nawiązania 
kontaktu z Cieniem – stąd masowe demonstracje, 
podczas których łatwo manipulować zbiorową 
energią, zarówno w dobrej, jak i w złej wierze. Nagle z 
jakiegoś powodu ani Persona, ani Cień już ludzi nie 
zadowalają. Nadchodzi pora na skok, na 
nieuświadomiony związek z Duszą. Pojawiają się 
nowe wartości.
   – Zauważyłem. Miałem okazję obserwować 
odradzanie się kultu kobiecego oblicza Boga.
   – Znakomity przykład. A na końcu tego procesu, o 
ile oczywiście nowe wartości mają zaistnieć na stałe, 
cała ludzkość wchodzi w kontakt z symbolami – 
zaszyfrowanym językiem, za którego pomocą 
dzisiejsze pokolenia porozumiewają się z wiedzą 
przodków. Jednym z tych symboli odrodzenia jest 
pępek. Na pępku Wisznu, hinduskiego bóstwa 
stworzenia i zagłady, siada bóg, który będzie 
nadzorował kolejne cykle. Jogini uważają pępek za 
jeden z czakramów, świętych punktów 
energetycznych na ludzkim ciele. Plemiona 
prymitywne ustanawiały kiedyś miejsca kultu tam, 
gdzie ich zdaniem mieścił się pępek świata. W 
Ameryce Południowej szamani w transie opowiadają, 
że prawdziwa postać człowieka to opalizujące jajo, 
połączone z innymi istotami świetlistą pępowiną. 
Symbolicznym przedstawieniem tej wizji jest 
mandala, krąg wspomagający medytację.
   Przekazałem te informacje Heronowi jeszcze przed 
upływem terminu. Powiedziałem, że kobieta, która 
wywołuje we wszystkich członkach grupy taką samą 
absurdalną reakcję, musi posiadać niezwykłą moc i nie 
zdziwiłbym się, gdyby kryły się za tym jakieś 
zdolności paranormalne. Radziłem, aby spróbował 
poznać ją bliżej.
   Nigdy przedtem nie zastanawiałem się nad tą 
kwestią i starałem się jak najszybciej o niej 
zapomnieć. Tymczasem córka zarzuciła mi, że 
dziwnie się zachowuję, myślę tylko o sobie i nie widzę 
świata poza własnym pępkiem!
   


DEIDRE O'NEILL, ZNANA JAKO EDDA
   
   – Wszystko poszło nie tak. Dlaczego wbiłaś mi do 
głowy, że potrafię uczyć? Żeby mnie przed nimi 
upokorzyć? Powinnam wykreślić cię z mojego życia. 
Kiedy uczono mnie tańca, tańczyłam. Kiedy uczono 
mnie kaligrafii, kreśliłam litery. Ale zmuszać mnie do 
tego, co przerasta moje możliwości, to czysta 
niegodziwość. Wsiadłam do pociągu i przyjechałam 
aż tu, żeby powiedzieć ci, jak bardzo cię nienawidzę!
   Nie przestawała płakać. Na szczęście zostawiła 
dziecko u rodziców. Mówiła trochę za głośno, a jej 
oddech zalatywał lekko winem. Zaprosiłam ją do 
środka. Takie wrzaski na progu domu nie pomogłyby 
mojej już i tak dostatecznie nadszarpniętej reputacji, 
bo i bez tego sąsiedzi szeptali między sobą, że 
spraszam mężczyzn i kobiety na orgie seksualne ku 
czci Szatana.
   Nie weszła. Stała przed drzwiami i wrzeszczała:
   – To twoja wina! Poniżyłaś mnie!
   Otworzyło się jedno okno, zaraz potem drugie. 
Podeszłam do Ateny i zrobiłam dokładnie to, czego 
potrzebowała: objęłam ją.
   Szlochała z głową na moim ramieniu. Delikatnie 
ujmując ją pod rękę, pomogłam jej pokonać schody i 
wejść do mieszkania. Przygotowałam ziołowy napar, 
którego receptury nikomu nie zdradzam, ponieważ 
przekazał mi ją mój opiekun. Postawiłam przed nią 
kubek. Wypiła duszkiem, a to znaczyło, że w dalszym 
ciągu darzy mnie zaufaniem.
   – Dlaczego taka jestem? – pytała. Wiedziałam, że 
już kompletnie wytrzeźwiała.
   – Są w moim życiu mężczyźni, którzy mnie 
kochają. Mam syna, dla którego jestem wzorem do 
naśladowania, przybranych rodziców, których 
uważam za swoją prawdziwą rodzinę i którzy są 
gotowi poświęcić dla mnie życie. Odnalazłam matkę 
biologiczną, a więc wypełniłam białe plamy w mojej 
przeszłości. Mam dość pieniędzy, by przez następne 
trzy lata nic nie robić, tylko korzystać z życia. A mimo 
to nie jestem zadowolona! Czuję się nieszczęśliwa i 
winna, bo Bóg pobłogosławił mnie tragediami, które 
zdołałam przezwyciężyć i cudami, które umiałam 
docenić, ale mnie to nie wystarcza! Wciąż chcę 
więcej. Po co w ogóle poszłam do tego teatru? W ten 
sposób do mojej listy zwycięstw dodałam sromotną 
klęskę!
   – Uważasz, że postąpiłaś niewłaściwie? Spojrzała 
na mnie ze zdumieniem.
   – Dlaczego pytasz?
   Nie odezwałam się ani słowem, czekałam na 
odpowiedź.
   – Postąpiłam właściwie. Poszłam tam razem z 
pewnym dziennikarzem, nie mając najmniejszego 
pojęcia, co mam zrobić. I nagle wszystko zaczęło 
jakby powstawać z nicości. Poczułam obecność 
Wielkiej Matki, która mnie prowadzi, która sprawia, 
że w moim głosie jest pewność, jakiej nigdy nie 
miałam.
   – To czemu się skarżysz?
   – Bo nikt nic nie zrozumiał!
   – A to takie ważne? Tak ważne, że musiałaś 
przyjechać aż tu, do Szkocji i naubliżać mi przed 
sąsiadami?
   – Oczywiście, że to ważne! Skoro jestem zdolna do 
wszystkiego, skoro wiem, że to, co robię, jest 
właściwe, to dlaczego oni mnie nie kochają i nie 
podziwiają?
   A więc w tym tkwił problem. Wzięłam ją za rękę i 
zaprowadziłam do tego samego pokoju, w którym parę 
tygodni temu wpatrywała się w płomień świecy. 
Poprosiłam, żeby usiadła i spróbowała się trochę 
uspokoić, chociaż byłam pewna, że napar już zaczął 
działać. Poszłam do sypialni, skąd przyniosłam 
okrągłe lusterko. Ustawiłam je przed Ateną.
   – Masz wszystko, choć o każdą piędź własnego 
terytorium musiałaś walczyć. Teraz przyjrzyj się 
swoim łzom. Przyjrzyj się swojej twarzy, goryczy, 
jaka się na niej maluje. Przyjrzyj się uważnie kobiecie 
w lustrze. Tym razem się nie śmiej, tylko postaraj się 
ją zrozumieć.
   Dałam jej czas, by przyjęła moje wskazówki. A 
kiedy, zgodnie z moją intencją, weszła w trans, 
ciągnęłam dalej:
   – Na czym polega tajemnica życia? Nazwijmy to 
„łaskąh lub „błogosławieństwemh. Każdy pragnie 
się zadowolić tym, co ma. Z wyjątkiem mnie. Z 
wyjątkiem ciebie. Z wyjątkiem tych nielicznych, 
którzy muszą coś poświęcić w imię wyższego celu. 
Nasza wyobraźnia przerasta świat, który nas otacza. 
Wykraczamy poza własne granice. Dawniej nazywano 
to czarownictwem. Na szczęście świat się zmienił, w 
przeciwnym razie spłonęłybyśmy na stosie. Kiedy 
zaprzestano palenia kobiet, nauka znalazła 
wyjaśnienie dla naszego zachowania, zwykle 
określanego jako „kobieca histeriah. Nie giniemy 
już w płomieniach, ale nadal ta „kobieca histeriah 
przysparza nam wielu problemów, głównie w pracy. 
Ale nie przejmuj się, wkrótce zaczną to nazywać 
mądrością. Nie odrywaj oczu od lusterka: kogo w nim 
widzisz?
   – Kobietę.
   – A za kobietą?
   Zawahała się. Powtórzyłam pytanie, a wtedy 
odpowiedziała:
   – Drugą kobietę, prawdziwszą, mądrzejszą ode 
mnie. Jakby była duszą, która do mnie nie należy, ale 
stanowi część mnie samej.
   – Dokładnie. Teraz poproszę cię, żebyś wyobraziła 
sobie jeden z najważniejszych symboli 
alchemicznych: węża, skręconego w kółko i 
pożerającego własny ogon. Możesz to sobie 
wyobrazić?
   Skinęła twierdząco głową.
   – Oto życie takich jak ja i ty. Stale się niszczymy i 
odradzamy na nowo. Wszystko w twoim życiu odbyło 
się według tego schematu: od porzucenia do 
przygarnięcia, od rozwodu do nowej miłości, od pracy 
w banku do sprzedaży gruntów na pustyni. Tylko 
jedno pozostaje nietknięte – twój syn. On jest nicią, 
która łączy wszystkie inne, i musisz to przyjąć do 
wiadomości.
   Znowu się rozpłakała, ale to były inne łzy.
   – Przyjechałaś tu po raz pierwszy, gdyż ujrzałaś w 
płomieniach twarz kobiety. Była to ta sama twarz, 
którą widzisz teraz w lustrze. Nie zawiedź jej. Nie 
zadręczaj się tym, co myślą inni, bo za kilka lub 
kilkadziesiąt lat, albo za kilka wieków ten sposób 
myślenia będzie przeżytkiem. Doświadczaj teraz tego, 
czego inni doświadczą dopiero w przyszłości. Czego 
pragniesz? Nie szczęścia, bo to zbyt łatwe i zbyt 
nudne. Nie idealnej miłości, bo to niemożliwe. A więc 
czego tak naprawdę chcesz? Chcesz wiedzieć, po co 
żyjesz i żyć tak intensywnie, jak się da. Pamiętaj tylko, 
że to jednocześnie pułapka i źródło ekstazy. Miej się 
na baczności, ale raduj się tym, że dane ci jest być 
kobietą, która kryje się za twoim odbiciem w lustrze.
   Zamknęła oczy, ale wiedziałam, że moje słowa 
przeniknęły do jej duszy i że pozostaną tam na zawsze.
   – Jeżeli chcesz zaryzykować i nadal uczyć, zrób to. 
Jeżeli nie, pamiętaj, że i tak zaszłaś już znacznie dalej 
niż większość ludzi.
   Napięcie, początkowo widoczne w całej jej 
postawie, minęło. Otoczyłam ją ramionami, żeby nie 
upadła. Zasnęła z głową wspartą na mojej piersi.
   Szeptałam jej jeszcze do ucha słowa otuchy, 
wspominając te same etapy, przez które musiałam 
sama przejść.
   Było dokładnie tak, jak mówił mój opiekun, i 
czego sama doświadczyłam na własnej skórze. Mimo 
wielu trudności, nie żałuję tego doświadczenia.
   Jakiego doświadczenia? Poczucia, że jestem 
zarówno ludzką, jak i boską istotą, że mogę 
przechodzić od napięcia do odprężenia, od odprężenia 
do transu, od transu do intensywniejszego kontaktu z 
innymi ludźmi, od tego kontaktu ponownie do 
napięcia, i tak w kółko – jak wąż pożerający własny 
ogon.
   To nie było łatwe, głównie dlatego, że wymagało 
bezwarunkowej miłości, która nie lęka się cierpienia, 
odrzucenia, utraty.
   Kto raz napije się wody z tego źródła, już nigdy nie 
zechce ugasić pragnienia z innego.
   


ANDREA MCCAIN, AKTORKA
   
   – Mówiłaś kiedyś o Gai, która samoistnie powstała 
z Chaosu i urodziła syna bez udziału mężczyzny. 
Powiedziałaś, zresztą słusznie, że ostatecznie Wielka 
Matka ustąpiła miejsca bogom męskim. Ale 
zapomniałaś o Herze, jednej z potomkiń twojej bogini. 
Hera jest ważniejsza, bo podchodzi do wszystkiego 
bardziej praktycznie. Rządzi niebiosami i ziemią, 
porami roku i burzami. Według cytowanych przez 
ciebie Greków, widniejąca na niebie Droga Mleczna 
powstała z mleka, które wyciekło z piersi Hery. Z 
niezwykle pięknej piersi, nawiasem mówiąc, skoro 
sam Zeus wszechwładny przemienił się w ptaka, tylko 
po to, żeby ją zdobyć.
   Szłyśmy przez wielki supermarket w 
Knightsbridge. Wcześniej zadzwoniłam do niej, bo 
chciałam z nią porozmawiać. Namówiła mnie na 
pójście na zimową wyprzedaż, chociaż, szczerze 
mówiąc, wolałam wypić gdzieś wspólnie herbatę lub 
zjeść obiad w zacisznej restauracji.
   – Viorel może się zgubić w tym tłumie.
   – Nie martw się o niego. Opowiadaj dalej.
   – Hera wykryła podstęp i zmusiła Zeusa do 
ożenku. Ale tuż po ślubie wielki władca Olimpu 
powrócił do życia playboya. Uwodził wszystkie 
boginie i ziemianki, jakie tylko stanęły na jego drodze. 
Hera dochowywała mu wierności, a zamiast męża, 
obwiniała kobiety, które według niej zachowywały się 
jak wszetecznice.
   – W pewien sposób wszystkie tak postępujemy. 
Nie wiedziałam, co ma na myśli, więc udałam, że nie 
słyszę i ciągnęłam dalej:
   – Aż postanowiła odpłacić mu tą samą monetą – 
poznać boga lub śmiertelnika i zaciągnąć go do łóżka. 
Może gdzieś usiądziemy i napijemy się kawy?
   Ale Atena właśnie weszła do sklepu z bielizną.
   – Podoba ci się? – spytała, pokazując mi frywolny 
komplet, składający się ze skąpych majteczek i stanika 
w cielistym kolorze.
   – Bardzo. Tylko czy ktoś będzie miał okazję go 
oglądać?
   – No pewnie. Myślisz, że jestem święta? Ale mów 
dalej o Herze.
   – Zeus był oburzony, ale Hera odzyskała już 
niezależność i miała w nosie małżeństwo. Czy ty 
właściwie masz narzeczonego?
   Rozejrzała się, czy chłopczyk nie słyszy naszej 
rozmowy i rzuciła półgębkiem: – Mam.
   – Nigdy go nie widziałam.
   Podeszła do kasy, zapłaciła za bieliznę i włożyła 
zakupy do torebki.
   – Viorel jest już głodny. Zupełnie go nie interesują 
greckie mity. Kończ tę opowieść o Herze.
   – Zakończenie jest właściwie idiotyczne. W 
obawie, że straci swoją ukochaną, Zeus udał, że się 
żeni ponownie. Na wieść o tym Hera zrozumiała, że 
sprawy zaszły za daleko. Kochanki to jedno, ale 
rozwód w głowie się jej nie mieścił.
   – Nic oryginalnego.
   – Postanowiła udać się na uroczystość zaślubin i 
zrobić awanturę, ale dopiero na miejscu zdała sobie 
sprawę, że Zeus chce poślubić posąg.
   – I co Hera zrobiła?
   – Wybuchnęła śmiechem. Tym sposobem 
rozładowała napięcie. Małżonkowie pogodzili się i 
Hera znowu była panią niebios.
   – Wspaniale! Więc jeśli któregoś dnia przydarzy ci 
się to samo...
   – ... niby co?
   – Jeżeli twój mężczyzna znajdzie sobie inną 
kobietę, pamiętaj, żeby się z tego śmiać.
   – Nie jestem boginią. Obmyśliłabym 
wyrafinowaną zemstę. No dobra, ale dlaczego nigdy 
nie widziałam twojego narzeczonego?
   – Bo jest zawsze bardzo zajęty.
   – Gdzie go poznałaś? Zatrzymała się.
   – W banku, gdzie pracowałam. Miał u nas konto. A 
teraz muszę cię przeprosić, syn na mnie czeka. Masz 
rację, może się zgubić w tłumie, jeżeli go nie 
przypilnuję. W przyszłym tygodniu spotykamy się u 
mnie. Oczywiście jesteś zaproszona.
   – Wiem nawet, kto zorganizował to spotkanie. 
Atena pocałowała mnie lekko w oba policzki i odeszła. 
Przynajmniej zrozumiała moją aluzję.
   Tego wieczora w teatrze reżyser oświadczył na 
wstępie, że irytuje go moje zachowanie. To twoja 
sprawka, oskarżał, po co organizujesz spotkanie u „tej 
kobietyh? Wyjaśniłam, że pomysł nie wyszedł ode 
mnie, lecz od Herona. Zafascynowany historią z 
pępkiem, zapytał, czy wraz z innymi nie mam 
przypadkiem ochoty na dalszy ciąg „wykładuh.
   – Chociaż, prawdę powiedziawszy – dodałam – 
ostatecznie to ja ich namówiłam.
   I tak faktycznie było, tyle tylko, że chodziło mi 
przede wszystkim o to, żeby Heron nie znalazł się z 
Ateną sam na sam.
   Aktorzy byli już w komplecie, ale zamiast 
zarządzić kolejne czytanie nowej sztuki, reżyser 
zmienił program.
   – Dzisiaj czekają nas kolejne ćwiczenia z 
psychodramy (N. R.: technika wyrażania przeżyć w 
formie improwizacji scenicznej).
   Nie było takiej potrzeby. Wszyscy wiedzieliśmy, 
jak poszczególne postacie powinny się zachować w 
sytuacjach opisanych przez autora.
   – Czy mogę zaproponować temat? – rzuciłam. 
Wszyscy obrócili się w moją stronę.
   – Czy to bunt? – spytał zaskoczony reżyser.
   – Wcale nie. Wysłuchaj mnie do końca. 
Wyobraźmy sobie, że pewien człowiek po wielkich 
trudach zbiera grupę ludzi, z którymi ma odprawić 
ważny dla społeczności rytuał, powiedzmy, związany 
z dożynkami. Tymczasem do wsi przybywa piękna 
nieznajoma i rozchodzą się pogłoski, że kobieta jest 
boginią w przebraniu. W społeczności, którą ten zacny 
człowiek zebrał dla podtrzymania tradycji lokalnych, 
następuje rozłam, a niektórzy jej członkowie, zamiast 
uczestniczyć w uroczystościach, idą na spotkanie z 
nieznajomą.
   – Przecież to nie ma żadnego związku z naszą 
sztuką! – zaoponowała jedna z aktorek.
   Ale reżyserowi spodobał się pomysł.
   – Doskonale. Zaczynamy.
   Po czym zwracając się w moją stronę, dodał:
   – Andrea, ty będziesz nowoprzybyłą. Dzięki temu 
lepiej zrozumiesz nastroje panujące we wsi. Ja zaś 
będę tym zacnym obywatelem, który stoi na straży 
tradycji. A grupa składać się będzie z par, które chodzą 
przykładnie do kościoła i spotykają się w soboty, żeby 
pracować dla dobra ogółu i wzajemnie sobie pomagać.
   Położyliśmy się na podłodze. Wykonaliśmy kilka 
ćwiczeń relaksacyjnych, po czym przystąpiliśmy do 
rzeczy. Nic trudnego, po prostu główna postać (w tym 
przypadku ja) tworzy pewne sytuacje, a inni na nie 
reagują.
   Przeistoczyłam się w Atenę. W wyobraźni moja 
bohaterka przemierza świat jako wcielenie Zła w 
poszukiwaniu poddanych do swojego królestwa, ale 
czyni to w przebraniu Gai, bogini, która wszystko wie 
i która wszystko stworzyła. W ciągu kwadransa 
utworzyły się „pary”, poznały nawzajem i wymyśliły 
wspólną historię: dzieci, dom, w którym panuje 
zrozumienie i przyjaźń. Kiedy poczułam, że wszystkie 
elementy tego mikrokosmosu są już na miejscu, 
usiadłam w rogu sceny i zaczęłam mówić.
   – Przybyłam do tej wioski z daleka. Jestem dla was 
obca, ciekawi więc was, co mam do powiedzenia. 
Nigdy nie podróżowaliście, nie znacie świata za tymi 
górami, ale jedno mogę wam powiedzieć: nie ma 
potrzeby czcić Ziemi. Ziemia zawsze będzie łaskawa 
dla waszej społeczności. Ważne jest, żeby czcić 
człowieka. Mówicie, że kochacie podróże? „Kochać” 
to niewłaściwe słowo – człowiek może kochać tylko 
drugiego człowieka. Waszym jedynym pragnieniem 
jest to, żeby żniwa były obfite i dlatego 
postanowiliście „kochać” Ziemię? Kolejna głupota: 
miłość nie jest pragnieniem ani wiedzą, ani 
uwielbieniem. Jest wyzwaniem, ogniem 
niewidzialnym. Twierdzicie, że jestem tu obca? 
Mylicie się. Ja jestem z tego świata, bo we mnie jest 
siła i ogień, a kiedy odejdę, już nikt nie będzie taki, jak 
dawniej. Przynoszę ze sobą miłość prawdziwą, a nie 
taką, o jakiej mówi się w bajkach.
   „Mąż” z jednej z „par” zaczął mi się przyglądać, a 
jego „żona” najwyraźniej była wściekła.
   Przez resztę ćwiczenia reżyser – a raczej, zacny 
człowiek – robił, co mógł, żeby wytłumaczyć 
wszystkim wagę tradycji, kultu Ziemi, modłów 
błagalnych i dziękczynnych. Ja mówiłam tylko o 
miłości.
   – Mówi wam, że Ziemia potrzebuje rytuałów? 
Otóż zapewniam, że jeśli zapanuje między wami 
miłość, zbiory będą obfite, ponieważ to uczucie 
wszystko odmienia. Ale co widzę? Przyjaźń. 
Namiętność wygasła dawno temu, bo już do siebie 
przywykliście. Właśnie dlatego Ziemia daje tylko tyle, 
ile dała w zeszłym roku, ani więcej, ani mniej. I 
dlatego też w mrocznych zakamarkach duszy 
uskarżacie się bezgłośnie na to, że w waszym życiu nic 
się nie zmienia. Dlaczego? Bo usiłowaliście 
kontrolować siłę, która wszystko przeobraża tylko po 
to, żeby wasze życie mogło się toczyć spokojnie dalej i 
nie zmuszało was do podejmowania żadnych nowych 
wyzwań.
   – Nasza społeczność – tłumaczył zacny człowiek – 
przetrwała tylko dzięki temu, że zawsze 
przestrzegaliśmy praw, którym podlega nawet miłość. 
Ten, kto kieruje się namiętnością, nie zważając na 
dobro ogółu, jest skazany na życie w nieustającym 
lęku. Boi się, że może zranić męża czy żonę, urazić 
kochankę czy kochanka, stracić wszystko, co 
zbudował. Ta obca kobieta bez zobowiązań i bez 
przeszłości może mówić, co chce, nie wie bowiem, ile 
trudu nas kosztowało, zanim znaleźliśmy się w 
miejscu, w którym dzisiaj jesteśmy. Nie wie, ile 
poświęciliśmy dla dobra naszych dzieci. Nie jest 
świadoma tego, że pracujemy bez wytchnienia po to, 
żeby Ziemia była łaskawa, żeby panował pokój, żeby 
gromadzić zapasy na przyszłe dni.
   Przez godzinę broniłam gorącej namiętności, która 
wszystko pochłania, podczas gdy zacny człowiek 
rozprawiał o uczuciu, które przynosi pokój i ukojenie. 
Na końcu nikt mnie już nie słuchał. Cała społeczność 
zgromadziła się wokół niego.
   Wczułam się w swoją rolę, zagrałam ją z zapałem i 
przekonaniem, o jakie sama bym siebie nie 
podejrzewała, ale mimo to nieznajoma musiała 
opuścić wioskę, nie przekonawszy nikogo do swoich 
racji.
   I byłam z tego bardzo, bardzo zadowolona.
   
   


HERON RYAN, dziennikarz
   
   Mój dobry znajomy mawia: „Ludzie uczą się w 25 
procentach od mistrza, w 25 procentach słuchając 
samych siebie, w 25 procentach od przyjaciół, a w 25 
procentach uczy ich czas”. Podczas pierwszego 
spotkania w mieszkaniu Ateny, gdzie zamierzała 
dokończyć przerwaną w teatrze lekcję, uczyliśmy się 
od... sam nie wiem kogo ani czego.
   Razem z synkiem przyjęła nas w niedużej 
bawialni, pomalowanej na biało. Jeśli nie liczyć 
stolika ze sprzętem grającym i sterty płyt 
kompaktowych, pokój był nieumeblowany. Zdziwiła 
mnie obecność dziecka – przecież to, co się tu będzie 
działo, musi być dla niego nudne i niezrozumiałe. 
Sądziłem, że Atena zacznie w miejscu, w którym 
przerwała wtedy w teatrze. Jednak ona miała inne 
plany.
   – Medytacja w moim przypadku nie działa – 
powiedziała. – Widzę ludzi, jak siedzą z zamkniętymi 
oczami, z uśmiechem na ustach lub z powagą na 
twarzy albo z wyniosłą miną. Wszyscy koncentrują się 
na czymś, czego nie ma, w przeświadczeniu, że 
właśnie łączą się z Bogiem lub Boginią. Zamiast 
medytacji posłuchamy razem muzyki z syberyjskich 
stepów. Wsłuchajcie się w nią.
   Nic więcej.
   I znowu niepewność w jej głosie, jakby nie bardzo 
wiedziała, co dalej. Zjawił się prawie cały zespół, z 
reżyserem włącznie – który, zdaniem Andrei, 
przyszedł na przeszpiegi do nieprzyjacielskiego 
obozu. Muzyka umilkła.
   – Teraz zatańczcie w rytmie, który nie ma nic, 
absolutnie nic wspólnego z melodią.
   Atena nastawiła muzykę, podkręciła dźwięk na 
cały regulator i zaczęła tańczyć, jakby nie przejmując 
się harmonią ruchów, jakby wbrew rytmowi. Tylko 
jeden starszy aktor, który w ostatniej sztuce grał 
pijanego króla, wykonał jej polecenie. Nikt inny nie 
ruszył się z miejsca, wszyscy wydawali się nieco 
skrępowani. Ktoś spojrzał na zegarek – minęło 
zaledwie dziesięć minut.
   Atena znieruchomiała i rozejrzała się wokół siebie.
   – Czemu tak stoicie?
   – Bo to jest chyba trochę śmieszne – odezwała się 
nieśmiało jedna z aktorek. – Uczono nas harmonii, a 
nie czegoś odwrotnego.
   – Zróbcie, jak proszę. Mam to wyjaśnić? Proszę 
bardzo! Zmiany zachodzą tylko wtedy, gdy idziemy 
pod prąd, kiedy robimy coś całkowicie wbrew 
wszystkiemu, do czego przywykliśmy.
   Po czym zwróciła się do „pijanego króla”:
   – Dlaczego zgodziłeś się poruszać niezgodnie z 
rytmem?
   – Po prostu zawsze fatalnie tańczyłem.
   Wszyscy wybuchnęli śmiechem. Gromadzące się 
nad nami czarne chmury odpłynęły w dal.
   – No dobrze. Zacznę od początku. Ale tym razem 
albo pójdziecie w moje ślady, albo wyjdźcie. Dziś ja 
decyduję, kiedy kończymy spotkanie. Jednym z 
najcięższych wykroczeń człowieka jest opór wobec 
tego, co uważamy za miłe i ładne. I właśnie dzisiaj to 
zrobimy. Będziemy wszyscy źle tańczyć.
   Był to dla nas kolejny eksperyment. Nie chcąc 
sprawiać pani domu przykrości, wszyscy zaczęliśmy 
tańczyć źle, nie do taktu. Walczyłem z samym sobą, 
jako że człowiek w sposób naturalny stara się zawsze 
poruszać w rytm melodii, zwłaszcza że tym razem 
słyszeliśmy cudowne, tajemnicze dźwięki perkusji. 
Czułem się tak, jakbym obrażał muzyków i 
kompozytora. Co i rusz moje ciało buntowało się, ale 
musiałem zachowywać się zgodnie z poleceniem 
Ateny. Chłopiec również tańczył z roześmianą buzią, 
aż w pewnym momencie zatrzymał się i usiadł na 
kanapie, może wyczerpany wysiłkiem. Melodia 
urwała się w środku akordu.
   – Zaczekajcie.
   Wszyscy zamarli w oczekiwaniu.
   – Właśnie robię coś, czego nigdy dotąd nie 
robiłam. Zamknęła oczy i ukryła twarz w dłoniach.
   – Nigdy nie tańczyłam niezgodnie z rytmem...
   A więc ta próba najwyraźniej była dla niej 
trudniejsza niż dla pozostałych obecnych.
   – Źle się czuję...
   Wszyscy zamarliśmy. Andrea spojrzała na mnie z 
furią, a po chwili skierowała się w stronę Ateny, która 
w tym momencie kazała nam wrócić na swoje miejsca.
   – Czy ktoś chciałby coś powiedzieć? – wyszeptała 
drżącym głosem. Wciąż kryła twarz w dłoniach.
   – Ja chcę – odezwała się Andrea.
   – Najpierw uspokój mojego synka. Powiedz mu, że 
nic mi nie jest. Muszę tak chwilę postać, zanim dojdę 
do siebie.
   Viorel wyglądał na przestraszonego. Andrea 
wzięła go na kolana i przytuliła.
   – Co chciałaś powiedzieć? – zapytała Atena.
   – Nic. Zmieniłam zdanie.
   – To dziecko kazało ci zmienić zdanie. Ale mów, 
nie krępuj się.
   Atena powoli odkryła twarz i uniosła głowę. 
Zmieniła się kompletnie na twarzy.
   – Nic nie powiem – odparła Andrea 
zniecierpliwionym tonem.
   – W porządku. W takim razie ty – wskazała na 
starego aktora. – Pójdziesz jutro do lekarza. Te 
kłopoty ze spaniem, częste wstawanie nocą do 
ubikacji, to poważna sprawa: rak prostaty.
   Mężczyzna zbladł.
   – A ty – spojrzała na reżysera – pogódź się ze 
swoją orientacją seksualną. Nie bój się. Przyznaj, że 
nienawidzisz kobiet, a kochasz mężczyzn.
   – Co też opowiadasz...
   – Nie przerywaj. Nie mówię tego ze względu na 
Atenę. Po prostu mówię o twojej seksualności. 
Kochasz mężczyzn i nie ma w tym nic złego.
   Nie mówię tego ze względu na Atenę? Przecież to 
ona była Ateną!
   – A ty – wskazała na mnie – podejdź tutaj. 
Uklęknij. Bałem się, co na to powie Andrea, do tego 
czułem się zażenowany spojrzeniami obecnych, ale 
zrobiłem, o co prosiła.
   – Pochyl głowę. Chcę dotknąć twojego karku.
   Poczułem ucisk jej palców, ale nic poza tym. 
Trwaliśmy tak prawie przez minutę, aż kazała mi 
wstać i wrócić na miejsce.
   – Już nie potrzebujesz proszków nasennych. Odtąd 
będziesz spać spokojnie.
   Spojrzałem na Andreę. Sądziłem, że coś powie, ale 
wyglądała na równie zdumioną, jak ja.
   Jedna z aktorek, chyba najmłodsza w zespole, 
podniosła rękę.
   – Chcę o coś spytać, ale muszę wiedzieć, do kogo 
się zwracam.
   – Do Hagii Sofii.
   – Chciałabym się dowiedzieć, czy... Zawstydzona, 
rozejrzała się dookoła, a reżyser skinął głową na znak 
przyzwolenia.
   – ...czy z moją matką jest wszystko dobrze?
   – Jest przy tobie. Wczoraj, kiedy wychodziłaś z 
domu, sprawiła, że zapomniałaś zabrać torebkę. 
Wróciłaś po nią, ale nie mogłaś dostać się do środka, 
bo zatrzasnęłaś drzwi i klucz został w zamku. Straciłaś 
godzinę na poszukiwanie ślusarza, w związku z czym 
nie zdążyłaś na umówione spotkanie, nie spotkałaś się 
z człowiekiem, który na ciebie czekał, i nie dostałaś 
upragnionej pracy. Jednak gdyby wszystko odbyło się 
tak, jak to sobie rano zaplanowałaś, za pół roku 
zginęłabyś w wypadku samochodowym. To, że 
zostawiłaś wczoraj torebkę, zmieniło bieg twojego 
życia. Dziewczyna rozpłakała się.
   – Czy ktoś chce jeszcze o coś spytać? Podniosła się 
kolejna ręka, tym razem reżysera.
   – Czy on mnie kocha?
   A wiec to była prawda. Historia z matką 
dziewczyny wywołała burzę emocji.
   – Zadajesz niewłaściwe pytanie. Powinno ono 
brzmieć: czy jestem zdolny dać mu miłość, której on 
potrzebuje? I cieszyć się, cokolwiek z tego wyniknie 
lub nie wyniknie. Wiedzieć, że jest się zdolnym do 
miłości, to wystarczająco dużo. Jeżeli nie on, to będzie 
ktoś inny. Odkryłeś źródło, a teraz pozwól mu 
wytrysnąć, a wypełni cały twój świat. Nie trzymaj się 
na dystans, żeby z dali obserwować rozwój 
wypadków. Nie czekaj, aż nabierzesz pewności, zanim 
zrobisz kolejny krok. Ile dasz, tyle otrzymasz, czasem 
z najbardziej niespodziewanej strony.
   Te słowa przemawiały także do mnie. Atena – lub 
ktokolwiek to był – zwróciła się w stronę Andrei.
   – Przygotuj się na to, że utracisz świat, który 
stworzyłaś.
   Skamieniałem.
   – Co masz na myśli mówiąc „świat”?
   – To wszystko, co, jak sądzisz, już masz. Otoczyłaś 
swój świat kratami, ale wiesz, że musisz go 
oswobodzić. Wiem, że rozumiesz, o czym mówię, 
chociaż wolałabyś tego nigdy nie usłyszeć.
   – Rozumiem.
   Byłem przekonany, że mówią o mnie. Czyżby to 
wszystko zostało ukartowane przez Atenę?
   – Koniec – powiedziała. – Przyprowadź mi 
dziecko. Viorel nie chciał do niej podejść. Przestraszył 
się zmian, jakie zaszły w jego matce. Andrea ujęła go 
delikatnie za rękę i przyprowadziła do Ateny.
   Atena – czy Hagia Sofia, czy może Szirin, 
nieważne, kto to był – zrobiła to samo, co ze mną: 
dotknęła karku malca palcami i powiedziała:
   – Nie bój się rzeczy, które widzisz. Nie próbuj ich 
od siebie odsuwać, bo i tak w końcu odejdą. Dopóki 
możesz, ciesz się towarzystwem aniołów. W tej chwili 
boisz się, ale nie za bardzo, bo wiesz, że jest nas tutaj 
dużo. Przestałeś się śmiać i tańczyć, kiedy zobaczyłeś, 
że obejmuję twoją matkę i proszę ją, by pozwoliła mi 
przemówić przez jej usta. Przecież nie zrobiłabym 
tego, gdybym nie otrzymała od niej pozwolenia. 
Zawsze pojawiam się pod postacią światła, i nadal 
jestem tym światłem, ale dzisiaj postanowiłam 
przemówić.
   Chłopczyk przytulił się do niej mocno.
   – Możecie już iść. Zostawcie mnie z nim samą.
   Jedno po drugim opuszczaliśmy mieszkanie, 
zostawiając kobietę z dzieckiem. W drodze do domu, 
w taksówce, próbowałem zagadać do Andrei, ale, jak 
powiedziała, mogła rozmawiać o wszystkim, byle nie 
o tym, co się właśnie wydarzyło.
   Umilkłem. Moją duszę przepełniał smutek. Myśl o 
utracie Andrei nie dawała mi spokoju, a z drugiej 
strony poczułem ulgę. Wydarzenie minionego 
wieczoru zmieniło wewnętrznie nas wszystkich, a to 
oznaczało, że poczułem się zwolniony z bolesnego 
obowiązku powiedzenia prosto w oczy kobiecie, którą 
bardzo kochałem, że kocham także inną.
   Wybrałem milczenie. Wróciliśmy do domu, 
włączyłem telewizję, Andrea poszła się wykąpać. 
Przymknąłem oczy, a kiedy je otworzyłem był już 
dzień – spałem nieprzerwanie przez dziesięć godzin. 
Obok mnie leżał liścik. Andrea pisała, że nie chciała 
mnie budzić, poszła prosto do teatru, ale zostawiła mi 
kawę. Liścik był romantyczny, ozdobiony odciskiem 
umalowanych warg i rysunkiem serduszka.
   Nie miała najmniejszego zamiaru „utracić swojego 
świata”. Postanowiła walczyć. A przy tym zamienić 
moje życie w koszmar.
   L.
   Wieczorem zadzwoniła. Jej głos nie zdradzał 
jakiejkolwiek emocji. Opowiedziała mi, że stary aktor 
poszedł do lekarza, który go zbadał i stwierdził 
niepokojące powiększenie prostaty. Zlecił badania 
krwi, które wykazały znacznie podwyższony poziom 
antygenu PSA. Obraz kliniczny materiału pobranego 
do biopsji budził podejrzenie nowotworu złośliwego.
   – Lekarz powiedział mu: Ma pan szczęście. 
Zakładając najczarniejszy scenariusz, jeszcze nie za 
późno na operację i ma pan dziewięćdziesiąt dziewięć 
procent szans na wyleczenie.
   


Deidre O'Neill, znana jako Edda
   
   Jaka tam Hagia Sofia! To była ona sama, Atena, 
tyle że sięgnąwszy do głębin rzeki, która płynie w jej 
duszy, nawiązała kontakt z Wielką Matką.
   Po prostu zobaczyła przez chwilę inną 
rzeczywistość. Matka tamtej młodej aktorki, jako 
zmarła, przebywa poza czasem, dlatego mogła 
odmienić bieg wydarzeń. Natomiast my, ludzie, 
znamy tylko teraźniejszość. Nawiasem mówiąc, to 
wcale niemało, bo przecież potrafimy wykryć toczącą 
nas chorobę, zanim stanie się naprawdę groźna, 
pobudzać ośrodki nerwowe i uwalniać energię.
   Oczywiście wiele z nas spłonęło na stosie, wiele 
skazano na wygnanie, ukrywałyśmy się i tłumiłyśmy 
w duszy iskrę Wielkiej Matki. Nigdy nie starałam się 
popychać Ateny do kontaktu z Jej mocą. Sama 
powzięła taką decyzję, choć nie bez powodu. Bo 
Wielka Matka dawała jej już wcześniej rozmaite 
sygnały: była światłem, kiedy Atena tańczyła, 
przeistaczała się w litery, kiedy Atena uczyła się 
kaligrafii, jej twarz pojawiła się w płomieniach 
ogniska i w odbiciu lustra. Moja uczennica nie 
wiedziała tylko, jak z Nią współistnieć, aż zrobiła coś, 
co wywołało całą lawinę zdarzeń.
   Atena, która mówiła każdemu, że powinien być 
inny, w gruncie rzeczy była dokładnie taka, jak 
wszyscy śmiertelnicy. Miała swój własny rytm, swój 
wewnętrzny „sterownik”. Czy była bardziej ciekawa 
świata niż inni?
   Być może. Czy zdołała oprzeć się pokusie 
odgrywania roli ofiary? Z pewnością. Czy czuła 
potrzebę, aby tym, czego się uczyła, dzielić się z 
innymi – z kolegami z banku czy z aktorami? W 
niektórych przypadkach tak było, w innych starałam 
się ją do tego zachęcać, ponieważ samotność nie jest 
naszym przeznaczeniem, a samych siebie poznajemy 
tylko wtedy, kiedy możemy się przejrzeć w oczach 
innych ludzi.
   Jednak na tym moja ingerencja się kończyła.
   Może tamtego wieczora Wielka Matka chciała się 
objawić, może szepnęła jej do ucha: „Przeciwstaw się 
wszystkiemu, czego się dotychczas nauczyłaś. Ty, 
mistrzyni rytmu, pozwól, żeby przeniknął on twoje 
ciało, ale mu nie ulegaj”. Właśnie dlatego Atena 
zaproponowała to ćwiczenie. Jej podświadomość była 
już gotowa na przyjęcie Wielkiej Matki, ale ona sama 
wciąż tańczyła w rytm muzyki, dlatego to, co przyszło 
z zewnątrz, nie mogło się w pełni ujawnić.
   Ze mną było tak samo. Medytacja i nawiązywanie 
kontaktu ze światłem przychodziły mi najłatwiej, 
kiedy robiłam na drutach – jeszcze w dzieciństwie 
nauczyła mnie tego moja matka. Potrafiłam liczyć 
oczka, zmieniać ściegi, tworzyć harmonijne 
kompozycje o przepięknych wzorach. Pewnego dnia 
mój opiekun poprosił, abym zaczęła przerabiać oczka 
bez żadnego powziętego z góry planu! To było dla 
mnie wielkie wyzwanie – zawsze dziergałam z 
dbałością, cierpliwością i precyzją, a teraz, jak nalegał, 
miałam postąpić wbrew wszelkim regułom sztuki 
dziewiarskiej.
   Przez dwie godziny robiłam, co mi nakazał, choć 
uważałam to za śmieszne, absurdalne. Rozbolała mnie 
głowa, kosztowało mnie to wiele wysiłku, żeby nie 
pozwolić, aby druty kierowały moimi dłońmi. Każdy 
człowiek potrafi pracować byle jak, ale dlaczego mnie 
o to poprosił? Dlatego że znał moją obsesję na punkcie 
symetrii i doskonałości.
   Aż nagle stało się: zamarłam z drutami w rękach, 
poczułam olbrzymią pustkę, która wypełniała się jakąś 
gorącą, miłą sercu obecnością. Wszystko wokół mnie 
było odmienione, miałam ochotę mówić rzeczy, 
których w normalnej sytuacji nigdy nie ośmieliłabym 
się powiedzieć. Nie utraciłam świadomości. 
Wiedziałam, że ja to ja, a jednocześnie – jakkolwiek 
zabrzmi to paradoksalnie – nie byłam osobą, którą 
znałam.
   Dlatego, choć mnie przy tym nie było, potrafię 
„zobaczyć” wszystko, co tam zaszło – duszę Ateny, 
wsłuchaną w dźwięki muzyki, podczas gdy jej ciało 
porusza się w zupełnie innym rytmie. Dzięki temu jej 
dusza mogła oddzielić się od ciała i pojawiła się 
przestrzeń na przyjęcie Wielkiej Matki.
   Mówiąc ściślej: pojawiła się iskra Wielkiej Matki. 
Starej, a zarazem bardzo młodej. Mądrej, ale nie 
wszechmocnej. Wyjątkowej, ale bynajmniej nie 
butnej. Zmieniła się percepcja Ateny, dostrzegała 
rzeczy, które widziała jako dziecko – równoległe 
światy. W takich chwilach potrafimy dostrzec nie 
tylko ciało fizyczne, lecz również stan emocjonalny 
człowieka. Podobno taką samą zdolność mają koty, i 
ja w to wierzę.
   Między światem materialnym a światem 
duchowym istnieje rodzaj przesłony, zmieniającej 
barwę, przejrzystość i natężenie światła. Mistycy 
nazywają ją aurą. Ta aura może nam wiele powiedzieć 
o tym, co się z człowiekiem dzieje. Gdybym była tam 
obecna, Atena ujrzałaby wokół mnie barwę fioletową 
z kilkoma żółtymi plamkami. To znak, że przede mną 
jeszcze długa droga, zanim uda mi się spełnić swoją 
misję na ziemi.
   Czasem aurę człowieka przenika przezroczysta 
forma, którą potocznie nazywamy duchem. To był 
przypadek dziewczyny i jej zmarłej matki – i jest to, 
nawiasem mówiąc, jedyny przypadek, kiedy może 
dojść do zmiany czyjegoś przeznaczenia. Jestem 
niemal pewna, że ta młoda aktorka od początku nie 
wątpiła w obecność matki u swego boku, 
niespodzianką była dla niej tylko historia z torebką.
   W tym tańcu wbrew rytmowi wszyscy czuli się 
onieśmieleni. Dlaczego? Ponieważ każdy przywykł do 
tego, aby robić wszystko „tak, jak trzeba”. Nikt z nas 
nie lubi stawiać mylnych kroków, zwłaszcza 
świadomie. Atena nie jest wyjątkiem. Dlatego nie 
przyszło jej łatwo proponować coś, co stało w 
sprzeczności z wszystkim, co ukochała.
   Cieszę się, że Wielka Matka przemówiła za jej 
pośrednictwem. Dzięki temu ktoś uniknął śmierci, 
ktoś inny pogodził się z własną seksualnością, a ktoś 
trzeci przestał cierpieć na bezsenność. Atena zakłóciła 
rytm, gwałtownie zahamowała rozpędzony pojazd – i 
wywróciła wszystko do góry nogami.
   Wracając do robienia na drutach. Dość długo 
posługiwałam się tą metodą, aż w końcu udało mi się 
przywołać tę obecność bez żadnych zbędnych 
sztuczek, ponieważ już ją poznałam i do niej 
przywykłam. Z Ateną było tak samo. Kiedy wiemy 
już, gdzie znajdują się Drzwi Percepcji, otwieranie i 
zamykanie ich nie sprawia wielkich trudności, o ile 
oswoimy się z własnym „dziwnym” zachowaniem.
   Jeszcze jedno wypada tu dodać. Po tym 
doświadczeniu robiłam na drutach z jeszcze większą 
niż dotąd wprawą, tak samo jak Atena zaczęła tańczyć 
ze znacznie większym wyczuciem rytmu, po tym jak 
ośmieliła się przełamać swoje ograniczenia.
   


ANDREA McCAIN, aktorka
   
   Wieść obiegła miasto lotem błyskawicy. W 
następny poniedziałek, kiedy w teatrze mamy wolne, 
mieszkanie Ateny pękało w szwach. Każdy z nas 
przyprowadził ze sobą znajomych. Zaproponowała to 
samo ćwiczenie co poprzednio – kazała nam tańczyć 
niezgodnie z rytmem, tak jakby potrzebowała 
grupowej energii, żeby móc spotkać się z Hagią Sofią. 
Chłopczyk znowu był razem z nami. Pilnie go 
obserwowałam. Usiadł na kanapie, zaraz potem 
muzyka ucichła i Atena weszła w trans.
   Rozpoczęły się też pytania. Jak można się było 
spodziewać, pierwsze trzy dotyczyły miłości: czy ode 
mnie odejdzie, czy mnie kocha, czy mnie zdradza. 
Atena milczała uparcie. Czwarta osoba nie 
ustępowała:
   – Proszę mi tylko powiedzieć: zdradza mnie czy 
nie?
   – Mówi do was Hagia Sofia, uniwersalna mądrość. 
Gdy pojawiłam się na świecie, towarzyszyła mi 
jedynie Miłość. Jestem początkiem wszystkiego, 
przede mną był tylko chaos. Dlatego jeśli ktokolwiek z 
was pragnie kontrolować siły, które zawładnęły 
chaosem, niech o nic Hagię Sofię nie pyta. Dla mnie 
wszystko jest przepojone miłością. Nie można jej 
pragnąć, ponieważ sama w sobie jest celem. Nie może 
zdradzić, ponieważ nie ma nic wspólnego z 
posiadaniem. Nie można jej poskromić, ponieważ jest 
rzeką, która występuje z brzegów. Kto chce uwięzić 
miłość, musi odciąć karmiące ją źródło, a wówczas 
zmieni ją w sadzawkę pełną brudnej, cuchnącej wody.
   Wzrok Hagii Sofii przebiegł po wszystkich 
zgromadzonych, w większości po raz pierwszy 
uczestniczących w takiej sesji. Potem zaczęła 
wyliczać nieszczęścia, które wśród nas dostrzegła: 
groźby chorób, problemy w pracy, kłótnie rodzinne, 
kłopoty natury seksualnej, niewykorzystany potencjał 
życiowy. Pamiętam, jak zwróciła się do 
trzydziestoparoletniej kobiety:
   – Ojciec wpoił ci, jak powinno być i jak powinna 
się zachowywać kobieta. Przez całe dotychczasowe 
życie spychałaś własne marzenia na dalszy plan, nigdy 
nie ośmieliłaś się nawet pomyśleć „chcę”. Zawsze 
było tylko „powinnam”, „mam obowiązek” lub 
„muszę”. A przecież masz piękny głos. Weź lekcje 
śpiewu. Po roku ćwiczeń twoje życie zmieni się 
diametralnie.
   – Mam dziecko i męża.
   – Atena też ma dziecko. Z początku mężowi się to 
nie spodoba, ale szybko pogodzi się z tym faktem. I 
nie trzeba być Hagią Sofią, żeby o tym wiedzieć.
   – Może już jestem za stara.
   – Nie akceptujesz tego, kim naprawdę jesteś, ale to 
już nie mój problem. Powiedziałam to, co należało 
powiedzieć.
   Staliśmy stłoczeni w niewielkim pokoju, 
zmęczeni, spoceni, zażenowani tym, że daliśmy się 
wciągnąć w to żałosne widowisko, a Hagia Sofia 
wywoływała nas po kolei i udzielała nam rad.
   Ostatnia w kolejce byłam ja:
   – Jeżeli chcesz przestać być dwiema kobietami i 
stać się jedną, zostań, kiedy inni wyjdą.
   Tym razem nie trzymałam jej synka na kolanach. 
Siedział sam, przyglądał się wszystkiemu. Wydawało 
się, że po tym, co od niej usłyszał kilka dni wcześniej, 
przestał się bać.
   Skinęłam głową na znak, że się zgadzam. 
Poprzednim razem poprosiła nas o opuszczenie 
mieszkania i zostawienie jej z dzieckiem. Tym razem 
natomiast przed zakończeniem rytuału Hagia Sofia 
wygłosiła kazanie.
   – Nie dam wam tu ostatecznych odpowiedzi. 
Moim zadaniem jest was prowokować. Kiedyś 
zarówno rządzący, jak rządzeni zasięgali opinii 
wyroczni, która przepowiadała przyszłość. Jednak 
przyszłość nigdy nie jest pewna, ponieważ zależy od 
decyzji podejmowanych tu i teraz. Mocno naciskajcie 
na pedały, bo jeśli nadmiernie zwolnicie, przewrócicie 
się. Zwracam się teraz do tych, którzy przyszli do 
Hagii Sofii tylko po to, żeby utwierdzić się w swoich 
racjach: proszę was – więcej tu nie przychodźcie. Albo 
zacznijcie tańczyć i skłońcie do tańca wszystkich 
wokół was. Los będzie nieubłagany dla pragnących 
żyć w świecie, który już odszedł. Nowy świat należy 
do Wielkiej Matki, która przybyła z Miłością, aby 
oddzielić niebiosa od wód. Kto wierzy, że poniósł 
klęskę, zawsze będzie ponosił klęski. Kto uznał, że nie 
może postępować inaczej, tego zniszczy rutyna. Kto 
postanowił powstrzymywać zmiany, obróci się w 
proch. Przeklęci niech będą ci, którzy nie tańczą i 
przeszkadzają tańczyć innym!
   Jej oczy miotały płomienie.
   – Możecie iść.
   Wszyscy zaczęli zbierać się do wyjścia. Na 
większości twarzy malowała się konsternacja. Przyszli 
po słowa otuchy, a to, co otrzymywali, było jedynie 
prowokacją. Chcieli się dowiedzieć, jak można 
zapanować nad miłością, a usłyszeli, że miłość to 
wszechobejmujący płomień, który spala wszystko, co 
napotka. Szukali potwierdzenia, że podjęli słuszne 
decyzje, że ich mężowie, żony, przełożeni i dzieci 
darzą ich szacunkiem, a znaleźli tylko i wyłącznie 
słowa zwątpienia.
   Niektórzy się uśmiechali. Oni zrozumieli 
znaczenie tańca i z pewnością od tej chwili pozwolą 
ciału i duszy swobodnie dryfować, nawet jeśli – jak to 
zawsze bywa – mieliby za to drogo zapłacić.
   W pokoju została tylko Hagia Sofia, dziecko, ja i 
Heron.
   – Prosiłam, abyś została tylko ty.
   Bez słowa Heron chwycił płaszcz i wyszedł.
   Hagia Sofia przyglądała mi się, a ja 
obserwowałam, jak stopniowo przeistacza się w 
Atenę. Przypominało to trochę przemianę, jaka 
zachodzi w dziecku ogarniętym złością – wściekłość 
czai się jeszcze w jego oczach, ale wystarczy odwrócić 
jego uwagę, by cała złość minęła; odnosimy wówczas 
wrażenie, że to nie to samo dziecko, które przed 
chwilą się awanturowało. Wydawało się, że ta, 
powiedzmy, „inna istota” rozpłynęła się w powietrzu z 
chwilą, kiedy jej medium utraciło zdolność 
koncentracji. Siedziałam teraz naprzeciwko 
wyczerpanej kobiety.
   – Zaparz mi zioła.
   Wydawała mi rozkazy! Nie była już uniwersalną 
mądrością, tylko kimś, kim interesował się – lub w 
kim się kochał – mój facet. Dokąd nas to wszystko 
zawiedzie?
   No cóż, pomyślałam, w końcu korona mi z głowy 
nie spadnie. Poszłam do kuchni, zagotowałam wodę, 
wrzuciłam do niej rumianek i wróciłam do pokoju. 
Chłopczyk zasnął na jej kolanach.
   – Nie lubisz mnie – stwierdziła. Nie 
odpowiedziałam.
   – Ja też cię nie lubię – ciągnęła. – Jesteś ładna, 
świetnie się ubierasz, jesteś znakomitą aktorką. Pod 
względem ogólnej kultury i wykształcenia, na pewno 
ci nie dorównuję. Ale jesteś też chimeryczna, 
zarozumiała, podejrzliwa. Jak powiedziała Hagia 
Sofia, jesteś dwiema kobietami, choć mogłabyś być 
tylko jedną.
   – Nie wiedziałam, że pamiętasz, co mówisz w 
transie. W takim razie ty również jesteś dwiema 
kobietami: Ateną i Hagią Sofią.
   – Mam dwa imiona, lecz jestem jedna – a 
jednocześnie mogę być wszystkimi ludźmi na świecie. 
I właśnie o tym chcę z tobą porozmawiać. Ponieważ 
mogę równocześnie być sobą i każdym innym, iskra, 
która się pojawia, kiedy wchodzę w trans, przekazuje 
mi bardzo dokładne wskazówki. Oczywiście przez 
cały czas pozostaję w stanie półświadomości, ale 
mówię rzeczy, które pochodzą z jakiegoś nieznanego 
miejsca mojej duszy, tak jakbym piła z piersi Wielkiej 
Matki mleko, które w postaci mądrości spływa na 
Ziemię. Kiedy w zeszłym tygodniu po raz pierwszy 
weszłam w ten dziwny trans, otrzymałam z pozoru 
absurdalny przekaz: powinnam udzielać ci nauk. Na 
chwilę zamilkła.
   – Oczywiście uznałam ten pomysł za bzdurę, bo 
bynajmniej nie darzę cię sympatią.
   Tym razem zamilkła na dłużej.
   – Ale dzisiaj usłyszałam to samo. Dlatego daję ci 
taką możliwość.
   – Hagia Sofia, skąd to imię?
   – Tak ją ochrzciłam, bo spodobała mi się nazwa 
pewnego pięknego meczetu, który zobaczyłam w 
jakimś albumie fotograficznym. Możesz być moją 
uczennicą, ale to oczywiście musi być twój wybór. 
Może właśnie dlatego zjawiłaś się u mnie, a to 
zapoczątkowało nowy etap w moim życiu, łącznie z 
odkryciem Hagii Sofii. Pewnego dnia weszłaś przez te 
drzwi i powiedziałaś: „Jestem aktorką. Chcemy 
wystawić sztukę poświęconą kobiecemu obliczu 
Boga. Od znajomego dziennikarza dowiedziałam się, 
że spędziłaś trochę czasu na pustyni i wśród Cyganów 
na Bałkanach i że możesz podzielić się ze mną swoimi 
spostrzeżeniami”.
   – Nauczysz mnie wszystkiego, co umiesz?
   – Wszystkiego, czego nie umiem. Obcując z tobą, 
jak już ci powiedziałam przy naszym pierwszym 
spotkaniu, sama będę się uczyć. Kiedy już się nauczę 
wszystkiego, co mi potrzebne, nasze drogi rozejdą się.
   – Możesz uczyć kogoś, kogo nie lubisz?
   – Mogę kochać i szanować kogoś, kogo nie lubię. 
Podczas obydwu transów ujrzałam twoją aurę – 
najbardziej rozwiniętą aurę, jaką widziałam w życiu. 
Jeżeli przyjmiesz moją propozycję, możesz 
przeobrazić świat.
   – Nauczysz mnie dostrzegać aury?
   – Ja sama nie wiedziałam, że jestem do tego 
zdolna, dopóki nie zobaczyłam takiej aury po raz 
pierwszy. Jeśli kroczyć będziesz właściwą drogą, 
nauczysz się.
   Zrozumiałam, że też mogę kochać kogoś, kogo nie 
lubię. Powiedziałam, że się zgadzam.
   – W takim razie zamieńmy naszą rozmowę w 
rytuał. Rytuały przenoszą nas w nieznany świat, a 
tego, co tam odkrywamy, nie sposób zlekceważyć, ani 
traktować niefrasobliwie. Nie wystarczy powiedzieć 
„tak”. Trzeba położyć na szali całe swoje życie i to bez 
chwili wahania. Jeżeli jesteś taką kobietą, jaką w tobie 
przeczuwam, nie powiesz: „Muszę się zastanowić”. 
Powiesz...
   – Jestem gotowa. Zaczynajmy rytuał. A właściwie 
gdzie się go nauczyłaś?
   – Dopiero teraz się go nauczę. Już nie muszę 
wychodzić z mojego rytmu, żeby nawiązać kontakt z 
iskrą Wielkiej Matki, bo kiedy już raz się objawi, 
łatwo dotrzeć do tego źródła ponownie. Już wiem, 
jakie drzwi przede mną otworzy, choć mam do wyboru 
wiele wejść i wyjść. Potrzebuję tylko trochę ciszy.
   Znowu ta cisza!
   Siedziałyśmy nieruchomo, szeroko otwartymi 
oczyma wpatrywałyśmy się w siebie, jakby szykując 
się do pojedynku na śmierć i życie. Rytuały! Zanim po 
raz pierwszy zadzwoniłam do drzwi Ateny, miałam 
okazję w kilku uczestniczyć. Za każdym razem na 
końcu czułam się wykorzystana i stłamszona, za 
każdym razem stawałam przed drzwiami, które były w 
zasięgu mojego wzroku, lecz których nie byłam w 
stanie otworzyć. Rytuały!
   Atena nie robiła nic – upiła tylko trochę ziół, które 
jej zaparzyłam.
   – Rytuał został spełniony. Poprosiłam, żebyś coś 
dla mnie zrobiła. Wykonałaś moje polecenie, a ja to 
zaakceptowałam. Teraz twoja kolej, by mnie o coś 
poprosić.
   Natychmiast pomyślałam o Heronie, ale moment 
nie był odpowiedni.
   – Rozbierz się.
   Nie spytała dlaczego. Spojrzała na chłopca, 
upewniła się, że śpi, i bez wahania zaczęła ściągać 
sweter.
   – Nie trzeba – powiedziałam. – Nie wiem, czemu o 
to poprosiłam.
   Puściła moje słowa mimo uszu i rozbierała się 
dalej. Zdjęła bluzkę, dżinsy, stanik – zobaczyłam jej 
piersi – u żadnej kobiety nigdy tak pięknych nie 
widziałam. W końcu zdjęła majtki i stanęła przede 
mną nieruchomo, ofiarując mi swoją nagość.
   – Pobłogosław mnie – poprosiła. Pobłogosławić 
moją „mistrzynię”? Jednak zrobiłam już pierwszy 
krok i nie mogłam zatrzymać się w połowie drogi. 
Zanurzyłam palce w filiżance z ziołami, skropiłam jej 
ciało naparem.
   – Tak jak z tej rośliny powstał napój, tak jak ta 
woda zmieszała się z rośliną, błogosławię cię i proszę 
Wielką Matkę, aby źródło, z którego pochodzi ta 
woda, nigdy nie wyschło i aby ziemia, z której wyrosła 
ta roślina, zawsze była łaskawa i urodzajna.
   Byłam zaskoczona własnymi słowami. Tak, 
jakbym je znała od zawsze i wypowiadała niezliczoną 
ilość razy.
   – Otrzymałaś błogosławieństwo. Możesz się ubrać.
   Nie poruszyła się nawet, tylko lekko się 
uśmiechnęła. Czego chciała? Jeżeli Hagia Sofia 
potrafiła postrzegać aury, to musiała też wiedzieć, że 
nie mam najmniejszej ochoty na seks z kobietą.
   – Chwileczkę.
   Wzięła chłopca na ręce, zaniosła go do sąsiedniego 
pokoju i zaraz wróciła.
   – Ty też się rozbierz.
   Kto mnie o to prosił? Hagia Sofia, która odkryła 
we mnie potencjał na idealną uczennicę? Czy Atena, 
którą ledwo znałam i która, jak się zdawało, była 
zdolna do wszystkiego, nauczona przez życie, jak 
przekraczać własne granice i zaspokajać ciekawość?
   Doszło między nami do konfrontacji, od której nie 
było odwrotu. Rozebrałam się z taką samą swobodą, z 
takim samym uśmiechem, z takim samym 
spojrzeniem.
   Ujęła mnie za rękę i usiadłyśmy na kanapie.
   Przez najbliższe pół godziny obecna była zarówno 
Atena, jak Hagia Sofia. Obie chciały wiedzieć, jak 
będzie mój kolejny krok. W miarę jak padały pytania, 
uświadamiałam sobie, że wszystko zostało już 
wcześniej zapisane, a drzwi do tej pory nie otwierały 
się przede mną, bo nie rozumiałam, że jestem jedyną 
osobą na świecie upoważnioną, by je otworzyć.
   


HERON RYAN, dziennikarz
   
   Sekretarz redakcji wręcza mi kasetę wideo. 
Idziemy do sali projekcyjnej, żeby obejrzeć materiał.
   Film został nakręcony rankiem 26 kwietnia 1986 
roku. Ukazuje zwyczajne życie zwykłego miasta. Jakiś 
mężczyzna siedzi i popija kawę. Matka spaceruje z 
dzieckiem. Ludzie śpieszą się do pracy. Kilka osób 
czeka na przystanku autobusowym. Na skwerku na 
ławce starszy pan czyta gazetę.
   Ale z kasetą jest coś nie tak. Na ekranie ukazują się 
poziome paski. Podnoszę się z miejsca, żeby 
wyregulować obraz, ale sekretarz mnie powstrzymuje:
   – To nic nie pomoże. Oglądaj dalej.
   Pojawiają się i nikną obrazki z prowincjonalnego 
miasta – absolutnie nic ciekawego, ot, zwykła kronika 
dnia codziennego.
   – Może niektórzy z tych ludzi wiedzą o wypadku, 
który nastąpił przed chwilą dwa kilometry dalej – 
odezwał się mój zwierzchnik. – Może wiedzą o 
trzydziestu ofiarach śmiertelnych. To dużo, ale nie 
dość, żeby zakłócić normalny tryb życia mieszkańców 
miasteczka.
   Na ekranie pojawiają się teraz parkujące szkolne 
autobusy. Pozostaną tam przez wiele, wiele dni. Obraz 
jest coraz gorszy.
   – To nie usterka techniczna. To promieniowanie. 
Film nakręciło KGB, tajna policja sowiecka. 
Dwudziestego szóstego kwietnia, o 1.23 w nocy, w 
Czarnobylu na Ukrainie miała miejsce największa 
spowodowana przez człowieka katastrofa w historii. 
Wskutek wybuchu reaktora jądrowego okoliczni 
mieszkańcy otrzymali dziewięćdziesięciokrotnie 
większą dawkę promieniowania niż po wybuchu 
bomby atomowej w Hiroszimie. Należało natychmiast 
ewakuować wszystkich mieszkańców regionu, ale nie 
zostali o niczym poinformowani – przecież władza nie 
popełnia błędów. Dopiero tydzień później na 
trzydziestej drugiej stronie lokalnej gazety ukazała się 
krótka notatka, wszystkiego pięć linijek, w której bez 
żadnych wyjaśnień zawiadomiono o śmierci 
pracowników elektrowni. W tym samym czasie w 
całym Związku Radzieckim obchodzono uroczyście 
Święto Pracy, a w Kijowie, w stolicy Ukrainy, ludzie 
defilowali ulicami, nieświadomi tego, że w powietrzu 
unosi się niewidzialna śmierć.
   Zamilkł na chwilę, po czym podsumował:
   – Pojedź do Czarnobyla. Zobacz, co się tam dzisiaj 
dzieje. Właśnie awansowałeś na wysłannika 
specjalnego. Dostaniesz dwudziestoprocentową 
podwyżkę i prawo współdecydowania o tym, co 
publikujemy.
   Powinienem skakać z radości, a jednak opanował 
mnie bezmierny smutek, który starałem się ukryć. Nie 
sposób się z nim spierać, bo jak mam mu 
wytłumaczyć, że w moim życiu są teraz dwie kobiety, 
że nie chcę wyjeżdżać z Londynu, że stawką jest moje 
życie i moja równowaga psychiczna. Pytam, kiedy 
wyjazd. Jak najszybciej, odpowiada, bo mówi się o 
znacznym zwiększeniu produkcji energii jądrowej 
przez inne państwa.
   Ostatecznie udaje mi się trochę utargować. 
Najpierw mam zasięgnąć języka u specjalistów, bliżej 
poznać zagadnienie i zgromadzić niezbędne materiały, 
a potem niezwłocznie ruszę w drogę.
   Ściska mi dłoń, życzy powodzenia. Nie mam czasu 
porozmawiać z Andreą, bo kiedy wracam do domu, 
jest jeszcze w teatrze. Idę od razu spać, a po 
przebudzeniu znów znajduję obok siebie liścik, 
informujący mnie o tym, że wyszła na próbę i że na 
stole czeka kawa.
   Idę do redakcji, schlebiam szefowi, który „tyle dla 
mnie zrobił”, dzwonię do różnych specjalistów od 
promieniowania i energii jądrowej. Dowiaduję się, że 
wskutek katastrofy ucierpiało w sumie dziewięć 
milionów ludzi na całym świecie, w tym od trzech do 
czterech milionów dzieci. Według specjalisty Johna 
Gofmansa, liczba trzydziestu zabitych wzrosła do 475 
tysięcy osób, które zmarły na raka, nie mówiąc o takiej 
samej liczbie chorych, którzy jak dotąd przeżyli.
   W sumie z mapy Europy zniknęło dwa tysiące 
miasteczek i wsi. Według Ministerstwa Zdrowia 
Białorusi, w latach 2005-2010 wskaźnik zachorowań 
na raka tarczycy znacznie wzrośnie z powodu 
utrzymującego się wysokiego poziomu 
promieniowania. Jak twierdzi pewien ekspert, poza 
dziewięcioma milionami osób bezpośrednio 
narażonych na promieniowanie, ponad 65 milionów 
mieszkańców globu ucierpiało pośrednio na skutek 
spożywania skażonej żywności.
   To poważna sprawa, zasługująca na szczególne 
potraktowanie. Pod wieczór znowu idę do sekretarza 
redakcji. Proponuję, że pojadę do Czarnobyla w 
rocznicę katastrofy. Do tego czasu poszperam, 
przeprowadzę więcej rozmów z fachowcami, zbadam, 
jak rząd brytyjski zareagował na wieść o tragedii. 
Zgadza się.
   Dzwonię do Ateny. Przecież podobno spotyka się z 
kimś ze Scotland Yardu. Proszę ją o przysługę, jako że 
katastrofa w Czarnobylu nie jest już objęta klauzulą 
tajności, a Związek Radziecki nie istnieje. Obiecuje 
porozmawiać z „narzeczonym”, ale nie gwarantuje, że 
coś wskóra.
   Mówi też, że nazajutrz wyjeżdża do Szkocji i 
wróci dopiero na kolejne spotkanie grupy.
   – Jakiej grupy? – pytam.
   Tej grupy, odpowiada. A więc teraz spotkania 
odbywają się regularnie? Ale mnie przede wszystkim 
interesuje, kiedy my się spotkamy, żeby wyjaśnić 
sobie różne niedopowiedziane sprawy.
   Rozłączyła się, zanim zdążyłem o to zapytać. 
Wracam do domu, oglądam wiadomości, jem 
samotnie kolację, idę do teatru po Andreę. Trafiam na 
koniec sztuki i widzę coś zdumiewającego: oto osoba, 
która stoi na scenie, ta z którą żyję pod jednym dachem 
prawie od dwóch lat, wydaje mi się całkiem 
odmieniona. Jest w jej gestach coś magicznego, jej 
monologi i dialogi nabierają nowej mocy. Oglądam 
nieznajomą kobietę, kobietę, którą chciałbym mieć u 
swego boku – i zdaję sobie sprawę, że już ją znam, że 
jest ze mną.
   – Jak ci poszła rozmowa z Ateną? – pytam w 
drodze do domu.
   – W porządku. A jak tam w pracy?
   Zmieniła temat. Opowiadam o awansie i o 
Czarnobylu, ale nie przejawia szczególnego 
zainteresowania. Wydaje mi się, że tracę miłość, którą 
mam, a jednocześnie nie zdobyłem jeszcze tej, na 
którą liczę. Jednak po przyjściu do domu proponuje 
wspólną kąpiel i lądujemy w łóżku. Przedtem włącza 
na cały regulator znaną mi już muzykę perkusyjną – 
wyjaśnia, że ją sobie przegrała. Nie martw się 
sąsiadami, mówi, ludzie zawsze zbytnio się nimi 
przejmują, zamiast żyć własnym życiem.
   Tego, co teraz następuje, nie potrafię wyjaśnić. 
Czy to możliwe, że kobieta, która uprawia miłość z tak 
dziką, nieokiełznaną namiętnością, odkryła wreszcie 
w sobie seksualność – i że nauczyła ją tego, lub do 
tego sprowokowała, inna kobieta? Bo kiedy pieściła 
mnie z niespotykanym dotąd pożądaniem, powtarzała 
przy tym nieustannie:
   – Dzisiaj jestem twoim mężczyzną, a ty jesteś moją 
kobietą.
   Przeżyłem coś, co przeszło moje najśmielsze 
oczekiwania. Chwilami odczuwałem zażenowanie, 
chciałem prosić, żeby przestała, ale ona całkowicie 
przejęła ster, złożyłem więc broń, ponieważ nie dała 
mi wyboru.
   Pod koniec byłem wyczerpany, natomiast Andrea 
jakby na nowo naładowała akumulatory.
   – Zanim zaśniesz, chcę ci coś powiedzieć – rzekła. 
– Jeżeli się nie zatrzymasz i pójdziesz dalej, będziesz 
mógł się kochać z bogami i boginiami. Właśnie tego 
przed chwilą doświadczyłeś. Zaśnij teraz ze 
świadomością, że obudziłam Wielką Matkę, która jest 
w tobie.
   Miałem ochotę spytać, czy nauczyła się tego od 
Ateny, ale się nie odważyłem.
   – Przyznaj, że podobało ci się być przez jedną noc 
kobietą.
   – Owszem. Nie wiem, czy zawsze będzie mi się 
podobało, ale było to coś, co mnie wprawiło 
jednocześnie w przerażenie i zachwyt.
   – Przyznaj, że zawsze ci się to marzyło.
   Co innego pozwolić się ponieść żywiołowi, a co 
innego na chłodno o tym rozprawiać. Nic nie 
powiedziałem, ale nie wątpiłem, że zna odpowiedź.
   – Cóż – ciągnęła Andrea – wszystko to drzemało 
we mnie, lecz nie zdawałam sobie z tego sprawy. Tak 
jakby tkwiła we mnie postać ukrywająca się za maską, 
która podczas dzisiejszego spektaklu wreszcie spadła. 
Zauważyłeś jakąś różnicę?
   – Niesamowitą. Promieniałaś niezwykłym 
światłem.
   – To charyzma, boska siła. Nadprzyrodzona moc, 
której nikomu nie musimy pokazywać, bo wszyscy, 
nawet ci najmniej wrażliwi, potrafią ją dostrzec. Ale 
charyzma objawia się dopiero wtedy, gdy stajemy się 
nadzy, kiedy umieramy dla świata i odradzamy się dla 
samych siebie. Wczoraj umarłam. Dzisiaj, kiedy 
weszłam na scenę i uświadomiłam sobie, że robię 
dokładnie to, co sobie zamierzyłam, odrodziłam się z 
popiołów. Zawsze chciałam być sobą, ale mi się nie 
udawało. Zawsze starałam się imponować innym, 
prowadzić inteligentne rozmowy, sprawiać 
przyjemność rodzicom, a równocześnie uciekałam się 
do różnych sposobów, żeby robić to, na co mam 
ochotę. Zawsze torowałam sobie drogę krwią, łzami, 
siłą woli, ale wczoraj zrozumiałam, że źle się do tego 
zabrałam. Moje marzenie niczego takiego ode mnie 
nie wymaga. Wystarczy tylko, jeśli mu się w pełni 
poświęcę. Jeśli przyjdzie cierpienie, to zacisnę zęby i 
wytrwam, bo wiem już, że cierpienie przemija.
   – Czemu mi o tym mówisz?
   – Pozwól mi skończyć. Na tej drodze, gdzie, jak się 
wydawało, przed cierpieniem nie ma ucieczki, 
walczyłam o rzeczy, o które walczyć nie warto. Takie 
jak miłość. Człowiek kocha albo nie kocha, i żadna 
siła na świecie nie ma na to wpływu. Możemy udawać, 
że kochamy. Możemy przywyknąć do drugiej osoby. 
Możemy przeżyć całe życie w przyjaźni i wzajemnym 
zrozumieniu, założyć rodzinę, kochać się każdej nocy 
i każdej nocy mieć orgazm, a mimo to czuć wokół 
żałosną pustkę, wiedzieć, że czegoś ważnego brakuje. 
W imię wszystkiego, co wydawało mi się, że wiem o 
relacjach między mężczyzną i kobietą, starałam się 
walczyć o to, co wcale na to nie zasługiwało. To 
dotyczy też ciebie. Kiedy się dzisiaj kochaliśmy, kiedy 
dawałam ci całą siebie i czułam, że i ty osiągasz swoje 
wyżyny, pojęłam, iż twoje wyżyny już mnie nie 
interesują. Spędzę tę noc u twego boku, a rano odejdę. 
Moim rytuałem jest teatr, tam mogę wyrażać i 
rozwijać siebie.
   Zacząłem żałować wszystkiego – tego, że 
pojechałem do Transylwanii i że trafiłem tam na 
kobietę, która chyba właśnie rujnuje mi życie, że 
zaaranżowałem pierwsze spotkanie „grupy”, że 
wyznałem jej w restauracji miłość. W tej chwili 
nienawidziłem Ateny.
   – Wiem, co sobie myślisz – powiedziała Andrea. – 
Że twoja znajoma zrobiła mi pranie mózgu. Ale to 
nieprawda.
   – Jestem mężczyzną, mimo że dziś w łóżku 
zachowywałem się jak kobieta. Jestem gatunkiem 
wymierającym, bo nie widzę wokół zbyt wielu 
prawdziwych mężczyzn. Który z nich odważyłby się 
na ten rodzaj doświadczenia?
   – Za to cię podziwiam. Ale dlaczego nie spytasz 
mnie, kim jestem, czego chcę, czego pragnę?
   Spytałem.
   – Chcę wszystkiego. Chcę dzikości i czułości. 
Chcę dokuczać sąsiadom i ich przepraszać. Nie chcę w 
łóżku kobiet. Pragnę mężczyzny – takiego jak na 
przykład ty. Chcę być wolna w miłości i tego samego 
pragnę dla wszystkich. A co do Ateny, to 
rozmawiałyśmy wyłącznie o prostych sposobach 
rozbudzania stłumionej energii, takich jak seks albo 
spacer ulicą i powtarzanie sobie: „Jestem tu i teraz”. 
Nic specjalnego, żadne tajemne rytuały. Z tą różnicą, 
że obie byłyśmy nago. Odtąd będziemy się widywały 
co poniedziałek i jeśli będę miała jakieś uwagi, to nie 
omieszkam się nimi z nią podzielić. Nie chodzi mi o 
przyjaźń. Tak samo ona, gdy chce się komuś zwierzyć, 
jeździ do Szkocji, do tej Eddy, którą podobno znasz, 
choć nigdy nie raczyłeś mi o niej opowiedzieć.
   – Nawet nie pamiętam tego spotkania!
   Czułem, że Andrea stopniowo się uspokaja. 
Zaparzyłem kawę, nalałem do dwóch filiżanek. 
Znowu zaczęła się uśmiechać, spytała o mój awans. 
Wyznała, że martwi się o poniedziałkowe spotkania, 
bo jak się dowiedziała tego ranka, znajomi znajomych 
pospraszali kolejnych gości, a mieszkanie Ateny jest 
niewielkie. Z trudem przyszło mi udawać, że traktuję 
wszystko, co zaszło tej nocy, jedynie jako kryzys 
nerwowy, napięcie przedmiesiączkowe czy atak 
kobiecej zazdrości.
   Objąłem ją, Andrea przytuliła się do mnie. 
Zaczekałem, aż zaśnie, chociaż byłem kompletnie 
wyczerpany. Tej nocy nic mi się nie śniło i nie miałem 
żadnych złych przeczuć.
   Ale kiedy nazajutrz otworzyłem oczy, 
spostrzegłem, że jej ubrania znikły i że na stole leży 
klucz od mieszkania. Nie znalazłem żadnego 
pożegnalnego listu.
   


DEIDRE O'Neill, znana jako Edda
   
   Ludzie czytają o czarownicach, wróżkach, 
zjawiskach nadprzyrodzonych, dzieciach opętanych 
przez złe duchy. Oglądają filmy o obrzędach z 
pentagramami, inwokacjami, szpadami. I wszystko w 
porządku, każdy powinien puszczać wodze wyobraźni 
i przechodzić przez kolejne etapy. A każdy, kto przez 
nie przejdzie i nie da się zwieść na manowce, 
ostatecznie nawiąże kontakt z Tradycją.
   Oto na czym polega Tradycja: mistrz nigdy nie 
mówi uczniowi, co powinien robić. Mistrz i uczeń są 
jedynie towarzyszami podróży. Dzielą ze sobą to samo 
niemiłe uczucie „wyobcowania”, które towarzyszy 
nieustannym zmianom percepcji i poszerzaniu 
horyzontów. Na ich drodze pojawiają się przeszkody – 
drzwi, które się zamykają, rzeki, których w istocie nie 
należy przekraczać, lecz płynąć z ich nurtem.
   Różnica między mistrzem i uczniem jest tylko 
jedna: pierwszy boi się odrobinę mniej niż drugi. 
Kiedy siądą razem przy stole albo przy kominku, aby 
porozmawiać, ten bardziej doświadczony zapyta: 
„Dlaczego tego nie zrobisz?”. Nigdy nie powie: 
„Pójdź tą drogą, a dotrzesz tam, gdzie ja”, ponieważ 
każda droga i każdy cel podróży jest sprawą 
indywidualną.
   Prawdziwy mistrz inspiruje ucznia do zburzenia 
porządku własnego świata, chociaż uczeń lęka się 
rzeczy, które odkrył, a jeszcze bardziej lęka się tego, 
co czai się za następnym zakrętem.
   Byłam młodą, pełną zapału lekarką. Do Rumunii 
pojechałam w ramach rządowego programu wymiany, 
z zamiarem niesienia pomocy bliźnim. Ruszyłam w 
drogę z bagażem pełnym lekarstw, z głową pełną 
ideałów i stereotypów. Miałam jasną wizję tego, jak 
ludzie powinni postępować, czego im potrzeba do 
szczęścia, jakie marzenia należy w sobie kultywować, 
jak powinny wyglądać relacje międzyludzkie. Kiedy 
wylądowałam w Bukareszcie, trwała jeszcze krwawa 
dyktatura. Pojechałam do Transylwanii w ramach 
programu masowych szczepień ludności.
   Nie zdawałam sobie sprawy, że jestem tylko 
pionkiem w skomplikowanej partii szachów. 
Niewidzialne dłonie igrały z moimi ideałami, a za 
wszystkim, co, jak mi się zdawało, robiłam z pobudek 
humanitarnych, kryły się niecne motywy: stabilizacja 
władzy syna dyktatora z jednej strony, wzmocnienie 
pozycji Wielkiej Brytanii w handlu bronią na 
zdominowanym przez Sowietów rynku z drugiej.
   Moje szlachetne intencje wkrótce zderzyły się z 
twardą rzeczywistością: skąpymi dostawami 
szczepionki, epidemiami innych chorób szalejących w 
regionie, brakiem reakcji na liczne pisma z prośbą o 
dodatkowe środki. Ciągle słyszałam, że mam 
zajmować się tylko tym, o co mnie poproszono.
   Czułam bezsilność i wściekłość. Poznałam nędzę z 
bliska i wielokrotnie mogłabym udzielić pomocy, 
gdybym dostała trochę pieniędzy, ale skuteczność 
działań nikogo nie interesowała. Naszemu rządowi 
chodziło tylko o kilka artykułów w gazetach, żeby ich 
partie polityczne i wyborcy dowiedzieli się o wysłaniu 
misji humanitarnych do różnych miejsc na świecie. 
Intencje były szlachetne – oczywiście pomijając 
sprzedaż broni.
   Wpadłam w rozpacz. Co, do cholery, dzieje się z 
tym światem? Pewnej mroźnej nocy wybrałam się do 
lasu, bluźniąc przeciw Bogu, który traktował po 
macoszemu wszystko i wszystkich. Usiadłam u stóp 
dębu, kiedy podszedł do mnie mój przyszły opiekun. 
Zamarzniesz na śmierć, zagadnął. Odparłam, że jako 
lekarka znam granice ludzkiej wytrzymałości i kiedy 
zbliżę się do tych granic, powrócę do naszego obozu. 
Spytałam, co tu robi.
   – Rozmawiam z kobietą, która mnie słyszy, w 
świecie, w którym wszyscy ogłuchli.
   Myślałam, że mówi o mnie, lecz nie – kobietą był 
sam las. Obserwowałam go. Chodził po lesie, 
gestykulował i mówił rzeczy, których nie rozumiałam. 
Ale, co dziwne, w moim sercu zapanował spokój. Nie 
ja jedna na świecie mówię do siebie. Kiedy 
szykowałam się do powrotu, zawrócił i stanął przede 
mną ponownie.
   – Wiem, kim jesteś – powiedział. – We wsi mówią, 
że jesteś dobrym człowiekiem, zawsze pogodna i 
zawsze gotowa nieść pomoc innym, a przecież widzę 
w tobie coś innego – gniew i frustrację.
   Pomyślałam, że to agent służb specjalnych. Mimo 
wszystko postanowiłam wyznać mu, co mnie gnębi, 
nawet jeśli czekałoby mnie za to więzienie. 
Ruszyliśmy razem w kierunku wiejskiego szpitala, 
gdzie pracowałam. Zaprowadziłam go do jednej z sal. 
Nikogo nie było, bo moi koledzy bawili się w mieście 
na dorocznej imprezie. Chciałam go czymś ugościć.
   – Palinka – powiedział, wyjmując z kieszeni 
butelkę wyjątkowo mocnej rumuńskiej wódki. – Ja 
stawiam.
   Zaczęliśmy pić. Nawet nie zauważyłam, kiedy się 
upiłam. Zdałam sobie sprawę, że jestem kompletnie 
pijana dopiero wtedy, gdy w drodze do toalety 
potknęłam się i runęłam jak długa.
   – Nie ruszaj się – powiedział mężczyzna. – 
Przyjrzyj się uważnie temu, co masz przed oczyma.
   Zobaczyłam rządek mrówek.
   – Wszyscy uważają je za bardzo mądre stworzenia. 
Mają świetną pamięć, zdolności organizacyjne, są 
inteligentne i ofiarne. Latem zbierają pożywienie, 
przechowują je do zimy i nawet teraz, tej mroźnej 
wiosny, ponownie ruszają do pracy. Gdyby jutro na 
świecie wybuchła wojna atomowa, mrówki by 
przetrwały.
   – Skąd pan to wszystko wie?
   – Studiowałem biologię.
   – To dlaczego, do ciężkiej cholery, nie stara się pan 
poprawić życia własnego narodu? Co pan robi w 
środku lasu, rozprawiając samotnie z drzewami?
   – Po pierwsze, nie byłem sam. Poza drzewami 
słuchałaś mnie jeszcze ty. Ale odpowiadając na twoje 
pytanie: porzuciłem biologię, żeby poświęcić się 
kowalstwu.
   Podniosłam się z wielkim trudem. W głowie mi się 
kręciło, ale byłam dostatecznie przytomna, żeby 
zrozumieć sytuację tego nieszczęśnika. Nie udało mu 
się znaleźć pracy w swoim zawodzie. Pocieszyłam go, 
że w moim kraju również się to zdarza.
   – Nie chodzi o to. Porzuciłem biologię, bo 
chciałem być kowalem. Od dziecka fascynowali mnie 
ci ludzie, którzy walą młotami w żelazo, komponują 
jedyną w swoim rodzaju muzykę i rozsiewają wokół 
siebie snop iskier, którzy zanurzając rozżarzony metal 
w wodzie, wytwarzają kłęby pary. Byłem 
nieszczęśliwym biologiem, ponieważ moim 
marzeniem było nadawać sztywnemu metalowi 
delikatny kształt. Aż pewnego dnia pojawił się mój 
opiekun.
   – Opiekun?
   – Przypuśćmy, że na widok tych mrówek, które 
robią dokładnie to, do czego zostały zaprogramowane, 
zawołasz: ależ to fantastyczne! Strażniczki są 
genetycznie przygotowane do tego, żeby poświęcać 
własne życie dla królowej, robotnice noszą liście, 
które są od nich dziesięć razy cięższe, budowniczowie 
konstruują tunele, zdolne przetrwać gwałtowne burze i 
powodzie. Toczą śmiertelne boje ze swoimi wrogami, 
cierpią za całą wspólnotę i nigdy nie zadają sobie 
pytania: co my tutaj robimy? Ludzie starają się 
naśladować idealne społeczeństwo mrówek i ja, jako 
biolog, spełniałem wyznaczoną mi rolę, aż pojawił się 
ktoś, kto zadał mi proste pytanie: „Jesteś zadowolony 
z tego, co robisz?”. Odparłem: „Oczywiście, jestem 
przydatny dla społeczeństwa”. „I to wystarczy?”. Nie 
wiedziałem, czy wystarczy. Powiedziałem tylko, że 
robi na mnie wrażenie osoby aroganckiej i 
egoistycznej. Odpowiedział: „Być może. Jednak 
będziesz jedynie w stanie powtarzać w kółko to, co 
dzieje się od czasu, gdy człowiek pojawił się na ziemi 
– utrzymywać wszystko w odpowiednim porządku”. 
„Ale przecież świat ewoluował”, rzekłem. Spytał, czy 
znam historię. Pewnie, że znałem. Zadał kolejne 
pytanie: „Czy już od tysięcy lat nie potrafimy wznosić 
wspaniałych budowli, wielkich katedr i piramid? Czy 
nie potrafimy czcić bogów, tkać, rozniecać ogień, 
znajdować sobie kochanki i żony, przekazywać 
wiadomości na odległość? Oczywiście, że tak. A 
jednak, mimo że pracujących za darmo niewolników 
zastąpiliśmy niewolnikami z miesięczną pensją, 
wszelki postęp, jaki dokonał się od tamtych czasów, 
dotyczy wyłącznie dziedziny nauki. Człowiek w 
dalszym ciągu zadaje sobie te same pytania, co jego 
przodkowie. Mówiąc krótko, po prostu nie zmienił się 
ani na jotę”. Wówczas zrozumiałem, że osoba, która 
zadaje mi takie pytania, jest kimś zesłanym przez 
niebiosa, aniołem, opiekunem.
   – Dlaczego nazywasz go opiekunem?
   – Ponieważ uzmysłowił mi, że istnieją dwie 
tradycje: jedna, która każe nam powtarzać to samo 
przez stulecia, i druga, która otwiera przed nami drzwi 
do nieznanego. Jednak ta druga tradycja jest trudna, 
wymagająca, bywa też niebezpieczna, i jeśli wielu 
ludzi zacznie podążać tą ścieżką, społeczeństwo, które 
z takim trudem zbudowano na wzór wspólnoty 
mrówek, nieuchronnie ulegnie zniszczeniu. Dlatego ta 
druga tradycja stała się tradycją tajemną. Zdołała 
przetrwać przez stulecia tylko dzięki temu, że jej 
adepci stworzyli tajemny język symboli.
   – Wypytywałeś go dalej ?
   – Oczywiście, bo chociaż zaprzeczałem, wiedział, 
że nie byłem zadowolony z tego, co robię. Mój 
opiekun rzekł: „Boję się kroczyć szlakami 
nieoznaczonymi na mapie, ale gdy pokonuję lęk, moje 
życie nabiera prawdziwego smaku”. Dopytywałem się 
o Tradycję, a on powiedział, jeśli się nie mylę, coś 
takiego: „Dopóki panuje nad nami męski Bóg, zawsze 
będziemy mieli co jeść i gdzie mieszkać. Kiedy 
Wielka Matka w końcu odzyska wolność, być może 
przyjdzie nam spać pod gołym niebem i karmić się 
miłością, lecz może będziemy też umieli znaleźć 
równowagę między uczuciem i obowiązkiem”. 
Człowiek, który miał zostać moim opiekunem, 
zapytał: „Gdybyś nie był biologiem, kim byś był?”. 
Odpowiedziałem: „Kowalem, ale to nie przynosi 
pieniędzy”. A on odparł: „No to kiedy już znuży cię 
bycie tym, kim nie jesteś, baw się i ciesz się życiem, 
tłukąc młotem w żelazo. Z czasem odkryjesz, że daje 
ci to coś więcej niż przyjemność: daje ci sens”. „Jak 
mam przestrzegać tradycji, o której mówisz?”, 
spytałem. „Poprzez symbole. Zacznij robić to, na co 
masz ochotę, a wszystko inne zostanie ci objawione. 
Uwierz, że Bóg jest Matką, która troszczy się o swoje 
dzieci i nigdy nie pozwala na to, żeby stała im się 
jakakolwiek krzywda. Ja tak zrobiłem, i przetrwałem. 
Odkryłem, że nie jestem sam, jest nas wielu. Niestety, 
uważa się nas za szalonych, nieodpowiedzialnych, 
zabobonnych”. To powiedziawszy odszedł i nigdy 
więcej go nie widziałem. Wiem tylko, że od tamtej 
pory zaczęły mi się ukazywać symbole, ponieważ ta 
rozmowa otworzyła mi oczy. Wiele mnie to 
kosztowało, jednak pewnego wieczora oznajmiłem 
mojej rodzinie, że chociaż mam wszystko, o czym 
człowiek może zamarzyć, jestem nieszczęśliwy, 
ponieważ moim powołaniem jest kowalstwo. Moja 
żona zaprotestowała: „Urodziłeś się Cyganem i 
musiałeś znieść wiele upokorzeń, zanim znalazłeś się 
tu, gdzie jesteś. Chcesz się teraz cofnąć?”Mój syn 
natomiast był bardzo uradowany, bo też lubił oglądać 
kowali w naszej wiosce i nie cierpiał laboratoriów w 
wielkich miastach.
   Zacząłem dzielić mój czas między badania 
biologiczne i pracę pomocnika kowala. Byłem stale 
zmęczony, ale i szczęśliwy, jak nigdy przedtem. 
Pewnego dnia rzuciłem pracę i założyłem własną 
kuźnię, która od początku była jedną wielką klapą. 
Odnalazłem sens życia, kiedy sytuacja wyraźnie się 
pogorszyła. Aż pewnego dnia dostrzegłem 
symboliczny wymiar mojej pracy. Nieobrobione 
kawałki żelaza przekształcam w części do 
samochodów, maszyn rolniczych, w kuchenne 
naczynia. Wiesz, jak to się robi? Najpierw metalową 
sztabę rozgrzewam do czerwoności. Następnie, bez 
krzty litości, tłukę w nią najcięższym młotem, nadając 
jej pożądaną formę. Natychmiast zanurzam ją w kuble 
z zimną wodą i cały warsztat wypełnia się sykiem 
pary, podczas gdy metal trzaska i skwierczy pod 
wpływem zmiany temperatury. Powtarzam ten proces 
kilka razy, aż do uzyskania doskonałego kształtu: 
jeden raz to za mało.
   Kowal zapalił papierosa, po czym ciągnął dalej:
   – Zdarza się, że metal, który trafia w moje ręce, nie 
wytrzymuje takiej obróbki. Wskutek temperatury, 
uderzeń młotem czy działania zimnej wody pęka, 
pokrywa się rysami. Wiem, że z takiego kawałka 
metalu nigdy nie powstanie porządny lemiesz ani wał 
korbowy. Wówczas rzucam go po prostu na stos 
złomu przy wejściu do kuźni.
   Zamilkł, a po chwili podsumował:
   – Wiem, że Bóg poddaje mnie ciężkiej próbie. 
Znoszę ciosy, jakich mi nie szczędzi życie. Czasami 
jestem tak zimny i tak nieczuły, jak ta woda, która 
zadaje cierpienie stali. Modlę się tylko o jedno: „Mój 
Boże, moja Matko, nie rezygnuj, dopóki nie przybiorę 
takiego kształtu, jakiego ode mnie oczekujesz. Stosuj 
w tym celu sposoby, jakie uznasz za najwłaściwsze, i 
tak długo, jak zechcesz – jednak nigdy mnie nie 
wyrzucaj na złomowisko dusz”.
   Może byłam wciąż pijana, ale pod koniec naszej 
rozmowy zrozumiałam, że moje życie uległo zmianie. 
Za wszystkim, czego się uczymy, stoi pewna tradycja. 
Ja chciałam odnaleźć osoby, przez które, świadomie 
lub nieświadomie, manifestuje się kobiece oblicze 
Boga. Zamiast wściekać się na rząd mojego kraju i 
polityczne machlojki, postanowiłam robić to, na co 
naprawdę miałam ochotę: uzdrawiać ludzi. Inne 
sprawy przestały już mnie interesować.
   Nie miałam niezbędnych środków, poprosiłam 
więc o pomoc miejscowych ludzi, którzy wprowadzili 
mnie w świat leczniczych ziół. Odkryłam, że istnieje 
ludowa tradycja, sięgająca najodleglejszej przeszłości 
i przekazywana z pokolenia na pokolenie. Opiera się 
ona na doświadczeniu, a nie na wiedzy teoretycznej. 
Dzięki pomocy tych ludzi mogłam zajść znacznie 
dalej, niż pozwalały na to moje możliwości, ponieważ 
nie byłam tam jedynie po to, aby realizować jakiś 
akademicki program czy pomagać rządowi w 
sprzedaży broni, lub uprawiać nieświadomie 
propagandę partii politycznych. Byłam tam dlatego, że 
uzdrawianie ludzi dawało mi satysfakcję. Przybliżyło 
mnie to do natury, ustnej tradycji i ziół. Po powrocie 
do Anglii postanowiłam skonsultować się z lekarzami. 
Zadawałam im pytanie: „Czy zawsze wiesz, jaki lek 
przepisać, czy też czasami kierujesz się intuicją?”. 
Niemal wszyscy, początkowo z pewnymi oporami, 
przyznawali, że często kieruje nimi jakiś głos 
wewnętrzny, a ilekroć lekceważą jego podszepty, 
zazwyczaj kuracja kończy się niepowodzeniem. 
Oczywiście wykorzystują całą dostępną technologię, 
jednak mają świadomość, że istnieje pewien mroczny 
zakątek, w którym kryją się prawdziwe tajemnice 
leczenia i najlepsze z możliwych rozwiązań.
   Mój opiekun zakłócił porządek w moim w miarę 
uporządkowanym świecie, chociaż był prostym 
cygańskim kowalem. Przynajmniej raz do roku 
odwiedzałam jego wioskę. Prowadziliśmy wtedy 
długie rozmowy o tym, jak życie otwiera się przed 
nami, kiedy tylko ośmielimy się spojrzeć na wszystko 
w nowy sposób. Z czasem poznałam jego uczniów i 
wspólnie omawialiśmy nasze lęki i dzieliliśmy się 
naszymi odkryciami. Mój opiekun powtarzał: „Ja 
także się lękam, ale w takich chwilach odkrywam 
mądrość, która leży poza mną i idę naprzód”.
   Dzisiaj jako lekarka doskonale zarabiam w 
Edynburgu, a gdybym zdecydowała się na pracę w 
Londynie, zarabiałabym jeszcze więcej. Wolę jednak 
korzystać z życia i mieć więcej wolnego czasu. Robię 
to, co chcę: łączę starożytne techniki lecznicze, 
Tradycję Tajemną, z najnowocześniejszymi 
odkryciami współczesnej medycyny – z Tradycją 
Hipokratejską. Piszę na ten temat rozprawę. Mam 
nadzieję, że kiedy się ukaże, wielu przedstawicieli 
środowiska medycznego ośmieli się spenetrować 
obszary, które w głębi serca zawsze ich kusiły.
   Nie wierzę, że umysł jest źródłem wszelkich 
chorób, istnieją też choroby niezależne od umysłu. 
Uważam, że antybiotyki i środki antywirusowe to 
wielkie osiągnięcie ludzkości. Nie sądzę, że pacjenta z 
zapaleniem wyrostka robaczkowego można leczyć 
wyłącznie medytacją – to, czego mu trzeba, to 
sprawna i szybko przeprowadzona operacja 
chirurgiczna. Ostatecznie stawiam każdy krok z 
odwagą i lękiem, korzystam z najnowszych zdobyczy 
nauki i kieruję się intuicją. I mam dość zdrowego 
rozsądku, by o tym nie rozpowiadać, bo w 
przeciwnym razie natychmiast zaszufladkowano by 
mnie jako szamankę i wielu chorych, których 
mogłabym uratować, odeszłoby z tego świata.
   Kiedy dopada mnie zwątpienie, proszę o pomoc 
Wielką Matkę. Nigdy nie zostawiła mnie bez 
odpowiedzi. Jednak zawsze radziła mi zachować 
dyskrecję. Z całą pewnością to samo doradzała Atenie 
– i to nie raz.
   Jednak Atena była zbyt zafascynowana światem, 
który zaczęła odkrywać. I nie chciała słuchać.
   
   


Londyńska gazeta, 24 sierpnia 1991 roku
   Czarownica z Portobello
   Londyn (Jeremy Lutton) – Z takich między innymi 
powodów nie wierzę w Boga. Spójrzcie tylko, jak się 
zachowują ci, którzy w Niego wierzą! – powiedział 
Robert Wilson, jeden z handlarzy z Portobello Road.
   Ulica ta, znana w całym świecie ze swych sklepów 
z antykami i sobotnich pchlich targów, zamieniła się 
wczoraj w połę bitwy. Interweniowało co najmniej 
pięćdziesięciu policjantów z Kensington i Chelsea, 
którym ostatecznie udało się zaprowadzić porządek. 
Obrażenia, najczęściej lekkie, odniosło pięć osób. 
Powodem zaciętej bitwy, która trwała blisko dwie 
godziny, była manifestacja, zorganizowana przez 
Wielebnego lana Bucka przeciwko temu, co określił 
jako „satanistyczny kult w sercu Wielkiej Brytaniih.
   Zdaniem Wielebnego Bucka, od sześciu miesięcy 
co poniedziałek grupa podejrzanych osobników nie 
daje spokojnie spać okolicznym mieszkańcom i 
odprawia rytuały, żeby przywołać demona. Obrzędom 
przewodniczy Libanka Szirin H. Khalil, określająca 
się mianem Ateny, bogini mądrości.
   Początkowo w starym składzie zbożowym 
Kompanii Wschodnioindyjskiej zbierało się około 
dwustu osób, ale z biegiem czasu tłum się rozrastał. W 
ostatnich tygodniach już się nie mieścił w środku, w 
związku z czym na zewnątrz tłoczyła się równie liczna 
rzesza ludzi. Ponieważ ustne protesty, petycje, 
zbieranie podpisów ani apele do gazet nie przynoszą 
rezultatu, Wielebny postanowił zmobilizować lokalną 
społeczność i wezwał swych parafian do stawienia się 
wczoraj o 19.00 przed składem i niewpuszczania do 
środka „czcicieli Szatanah.
   „Po otrzymaniu pierwszych skarg wysłaliśmy 
ekipę do przeszukania pomieszczeń, ale nie 
znaleziono żadnych narkotyków ani jakichkolwiek 
dowodów działalności przestępczej – oświadczył 
pewien funkcjonariusz, który dla dobra śledztwa wolał 
zachować anonimowość. – Zawsze wyłączają muzykę 
z wybiciem godziny 22., a więc nie ma tu 
zastosowania przepis o zakłócaniu ciszy nocnej. Nic 
więcej nie mogliśmy zrobić. W końcu w naszym kraju 
panuje wolność wyznania”.
   Wielebny Buck przedstawia inną wersję zdarzeń: 
„Faktem jest, że ta czarownica z Portobello, ta 
szarlatanka, ma znajomości w wysokich sferach 
rządowych. Stąd bierność policji, której, koniec 
końców, to my, podatnicy, płacimy za utrzymywanie 
porządku i obyczajności. Żyjemy w czasach, kiedy 
wszystko wolno. Demokrację pożera i rujnuje niczym 
nieograniczona swoboda”.
   Duchowny przyznaje, że od samego początku nie 
ufał tej grupie. Jej członkowie wynajęli ruinę i 
poświęcali całe dnie na jej restaurowanie, „dowodząc 
niezbicie, że należą do sekty, gdzie są poddawani 
praniu mózgu, bo przecież nikt dzisiaj nie pracuje za 
darmo”. Na pytanie, czy jego parafianie nie zajmują 
się działalnością dobroczynną lub pracą na rzecz 
wspólnoty, Wielebny Buck stwierdził, że „wszystko co 
robimy, robimy w imię Jezusa”.
   Kiedy wczoraj wieczorem Szirin Khalil, jej syn i 
kilku przyjaciół dotarli do składu na cotygodniowe 
spotkanie, drogę zagrodzili im parafianie Wielebnego 
Bucka z transparentami. Przez megafony wzywali 
okolicznych mieszkańców do przyłączenia się do 
protestu. Utarczki słowne szybko przerodziły się w 
bijatykę. Wkrótce sytuacja po obu stronach wymknęła 
się spod kontroli.
   „Twierdzą, że walczą w imię Chrystusa, a tak 
naprawdę chcą, żebyśmy pozostali głusi na słowa 
Jezusa, który mówi, że wszyscy jesteśmy bogami” – 
powiedziała nam znana aktorka Andrea McCain, jedna 
ze zwolenniczek Szirin Khalil, Ateny. Panna McCain, 
która w starciu została raniona w prawy luk brwiowy, 
otrzymała natychmiastową pomoc medyczną i 
opuściła miejsce zajścia, zanim zdołaliśmy ustalić coś 
więcej na temat jej związków z kultem.
   Kiedy już przywrócono ład, Szirin Khalil zajęła się 
swoim pięcioletnim synkiem. Zdążyła nam tylko 
wyjaśnić, że w starym składzie odbywają się jedynie 
wieczorki taneczne, po których następuje inwokacja 
do istoty określanej jako Hagia Sofia oraz kierowane 
do niej pytania. Uroczystość kończy się swego rodzaju 
kazaniem oraz zbiorową modlitwą do Wielkiej Matki. 
Funkcjonariusz, któremu zlecono wyjaśnienie 
pierwszych skarg, potwierdził jej słowa.
   Z tego, co udało nam się ustalić, zgromadzenie nie 
ma nazwy, nie zostało też zarejestrowane jako 
organizacja dobroczynna. Zdaniem adwokata 
Sheldona Williamsa, nie jest to konieczne: „Żyjemy w 
wolnym kraju. Ludzie mają prawo zbierać się w 
zamkniętych pomieszczeniach w niedochodowych 
celach, o ile nie naruszają obowiązujących przepisów, 
takich jak zakaz propagowania ideologii rasistowskiej 
lub stosowania środków odurzających”.
   Szirin Khalil stanowczo odrzuciła możliwość 
odwołania dalszych spotkań z powodu wrogiego 
nastawienia okolicznych mieszkańców. „Stworzyliśmy 
grupę wzajemnego wsparcia, bo bardzo trudno w 
pojedynkę stawić czoło presji społeczeństwa, 
stwierdziła. Dobrze by było, gdyby pańska gazeta 
potępiła dyskryminację religijną, której 
doświadczamy już od tylu stuleci. Ilekroć nie 
postępujemy zgodnie z regułami narzuconymi przez 
wyznania ustanowione i popierane przez Państwo, 
zawsze mamy do czynienia z próbami zdławienia 
naszego ruchu – tak jak to miało miejsce dzisiaj. 
Dawniej ginęliśmy w męczarniach, gniliśmy w 
więzieniu, płonęliśmy na stosie łub byliśmy skazywani 
na wygnanie. Ale dzisiaj mamy możliwość reagowania 
i na siłę odpowiemy siłą, tak samo jak za współczucie 
odpłacać będziemy współczuciem”.
   Kiedy przedstawiono jej zarzuty wysuwane przez 
Wielebnego Bucka, oskarżyła go o „manipulowanie 
wiernymi i posługiwanie się nietolerancją i jawnym 
kłamstwem, żeby sprowokować akty przemocyh.
   Zdaniem socjologa Arthauda Lenoxa, tego rodzaju 
zjawiska najprawdopodobniej będą się w 
nadchodzących latach nasilać, prowadząc być może 
do poważniejszych konfrontacji z religiami 
państwowymi. „Teraz, kiedy marksistowska utopia 
obnażyła swą całkowitą niezdolność do 
urzeczywistniania ideałów społecznych, świat dojrzał 
do przebudzenia religijnego, zrodzonego z 
naturalnego lęku cywilizacji u schyłku tysiąclecia. 
Niemniej jednak wierzę, że jeśli rok 2000 nadejdzie i 
świat nadal będzie istnieć, górę weźmie zdrowy 
rozsądek, a religie znowu staną się jedynie 
schronieniem dla najsłabszych, którzy zawsze 
potrzebują przewodnikah.
   Z opinią tą nie zgadza się nuncjusz apostolski w 
Wielkiej Brytanii, Dom Evaristo Piazza: „Nie jesteśmy 
świadkami przebudzenia religijnego, którego wszyscy 
pragniemy, lecz fali tego, co Amerykanie określają 
mianem New Age, które jest gniazdem ciemnoty, gdzie 
nie respektuje się dogmatów i gdzie na nowo ożywają 
najbzdurniejsze idee, pustoszące ludzkie umysły. 
Pozbawieni skrupułów osobnicy w rodzaju owej damy 
sączą fałszywe poglądy w słabe i podatne na 
manipulację umysły, a ich jedynym celem jest korzyść 
finansowa i władzah.
   Niemiecki historyk Franz Herbert, pracujący 
obecnie w Instytucie Goethego w Londynie, wyznaje 
inny pogląd: „Religie państwowe nie stawiają już 
fundamentalnych pytań o ludzką tożsamość czy sens 
życia. Zamiast tego skoncentrowały się wyłącznie na 
dogmatach i przepisach, służących wpasowaniu się w 
istniejący ład społeczny i polityczny. Dlatego ci, którzy 
szukają autentycznej duchowości, podążają w innych 
kierunkach, a to bez najmniejszej wątpliwości oznacza 
powrót do przeszłości i do kultów pierwotnych, wciąż 
jeszcze nie skażonych przez struktury władzyh.
   Na posterunku policji, gdzie spisano protokół 
zajścia, sierżant William Morton oznajmił, że jeśli 
grupa Szirin Khalil zechce zebrać się ponownie w 
następny poniedziałek, w przypadku jakichkolwiek 
obaw o własne bezpieczeństwo jej członkowie powinni 
domagać się na piśmie policyjnej ochrony, tak aby 
podobne incydenty się nie powtórzyły.
   Współpraca: Andrew Fish, zdjęcia: Mark 
Guillhem
   


HERON RYAN, dziennikarz
   
   Z niepokojem czytałem ten artykuł w samolocie, w 
drodze powrotnej z Ukrainy. Nadal nie wiedziałem, 
czy katastrofa w Czarnobylu była rzeczywiście tak 
olbrzymia, jak się o tym mówiło, czy też została 
rozdmuchana przez wielkich producentów ropy, żeby 
ograniczyć wykorzystanie innych źródeł energii.
   Co do artykułu, to przeraził mnie. Zdjęcia 
ukazywały potłuczone witryny, wściekłego 
Wielebnego Bucka oraz piękną kobietę o oczach 
miotających płomienie, tulącą w ramionach synka. W 
jednej chwili zdałem sobie sprawę z konsekwencji – 
tych dobrych i tych złych. Prosto z lotniska 
pojechałem na Portobello, przekonany, że oba moje 
przeczucia się sprawdzą.
   Optymizmem napawało jedno – zgromadzenie, 
które odbyło się w najbliższy poniedziałek po 
opisywanych wydarzeniach, było jednym z 
najbardziej udanych wydarzeń w historii dzielnicy: 
przyszli niemal wszyscy jej mieszkańcy, niektórzy 
ciekawi spotkania z ową tajemniczą istotą, o której 
wspominał artykuł, inni z transparentami w obronie 
wolności słowa i wyznania. Sala mogła pomieścić nie 
więcej niż dwieście osób, w związku z czym zbity 
tłum zajął cały chodnik przed składem, w nadziei, że 
choć przez chwilę ujrzy tę, która zdała się im kapłanką 
uciśnionych.
   Jej pojawienie się powitano oklaskami, 
przekazywano jej liściki z błaganiem o ratunek, 
niektórzy rzucali kwiaty, a pewna dama w bliżej 
nieokreślonym wieku poprosiła, żeby dalej walczyła o 
wolność kobiet i o prawo do czczenia Wielkiej Matki. 
Parafian, którzy tydzień wcześniej protestowali pod 
składem, musiał onieśmielić zgromadzony tłum, bo 
wbrew pogróżkom, rzucanym jeszcze dzień 
wcześniej, nikt z nich się nie pojawił. Nie odnotowano 
żadnego aktu agresji słownej. Ceremonia przebiegła 
tak, jak zawsze – taniec, objawienie się Hagii Sofii 
(wiedziałem już, że było to tylko jedno z oblicz samej 
Ateny), końcowa celebracja (dodana po przeniesieniu 
spotkań do składu udostępnionego przez jednego z jej 
pierwszych członków). I na tym koniec.
   Kiedy Atena głosiła kazanie, odniosłem wrażenie, 
jakby przez nią mówił ktoś inny:
   – Każdy ma prawo kochać i pozwolić miłości 
objawiać się w najlepszy możliwy sposób. Nie wolno 
nam się bać, kiedy dochodzą do głosu siły ciemności; 
te same, które ukuły pojęcie „grzechu” tylko po to, 
żeby sprawować kontrolę nad naszymi sercami i 
umysłami. Czym jest grzech? Chrystus zwrócił się do 
cudzołożnicy w te słowa: „Nikt cię nie potępił? I ja 
ciebie nie potępiam”. Uzdrawiał w szabat, pozwolił 
nierządnicy umyć sobie stopy, obiecał złodziejowi, że 
zazna rozkoszy Raju, spożywał zakazany pokarm, 
mówił, że powinniśmy się troszczyć tylko o dzień 
dzisiejszy, bo polne lilie nie pracują, ani nie przędą, a 
nawet Salomon w całym swym przepychu nie był tak 
ubrany, jak jedna z nich. Co jest grzechem? Grzech to 
niedopuszczanie do tego, aby objawiła się Miłość. A 
Wielka Matka jest miłością. Jesteśmy na progu 
nowego świata, w którym sami decydujemy, jaką 
drogę wybrać, zamiast robić to, co narzuca nam 
społeczeństwo. Nikt już nie uciszy naszego głosu ani 
naszego serca.
   Byłem świadkiem transformacji kobiety w ikonę. 
Mówiła z przekonaniem, z godnością, z wiarą we 
własne słowa. Miałem nadzieję, że to rzeczywiście 
prawda – że stoimy u wrót nowego świata i że dane mi 
będzie go zaznać.
   Jej wyjściu ze składu towarzyszyły równie 
entuzjastyczne owacje, jak na początku. Dostrzegła 
mnie w tłumie, przywołała i wyznała, że się za mną 
stęskniła. Była radosna, pewna siebie, przekonana o 
słuszności sprawy.
   Taki był pozytywny skutek artykułu. Dałby Bóg i 
wszystko mogło się na tym skończyć. Ale każdy kij 
ma dwa końce i niestety, moje najgorsze 
przewidywania się sprawdziły.
   Otóż Wielebny Buck zwołał konferencję prasową, 
na której oznajmił, że występuje do sądu w sprawie o 
zniesławienie, potwarz i straty moralne. 
Reprezentować jego interesy miała jedna z najbardziej 
szacownych i konserwatywnych kancelarii 
adwokackich w Zjednoczonym Królestwie, której 
prawnicy – w przeciwieństwie do Ateny – faktycznie 
mają kontakty w sferach rządowych. Podstawę 
powództwa będą stanowić publikowane przez prasę 
wystąpienia Ateny.
   Wezwał mnie sekretarz redakcji. Wiedział, że 
łączy mnie przyjaźń z główną bohaterką skandalu, 
zaproponował mi więc przeprowadzenie z nią 
wywiadu. W pierwszej chwili poczułem niesmak: jak 
mógłbym wykorzystać przyjaźń do zwiększenia 
sprzedaży gazety?
   Po dłuższej dyskusji pomysł nie wydawał mi się 
już tak zły. Dam jej szansę przedstawienia własnej 
wersji całej historii. Na dłuższą metę mogłaby 
wykorzystać wywiad do propagowania idei, o które 
teraz otwarcie walczyła. Opuściłem gabinet sekretarza 
redakcji z gotowym, wspólnie opracowanym planem. 
Powstanie seria reportaży na temat nowych nurtów 
społecznych oraz gwałtownych zmian, jakim ulegają 
religijne poszukiwania. Jeden z reportaży miał 
zawierać wypowiedź Ateny.
   Jeszcze tego samego dnia poszedłem do niej do 
domu – w końcu zaproszenie wyszło od niej samej, 
kiedy opuszczała budynek składu. Dowiedziałem się 
od sąsiadów, że dzień wcześniej zjawili się urzędnicy 
sądowi, aby doręczyć jej wezwanie, ale także odeszli z 
kwitkiem.
   Zatelefonowałem do niej później, lecz 
bezskutecznie. Spróbowałem jeszcze raz wieczorem, 
ale nikt nie podniósł słuchawki. Od tego momentu 
wydzwaniałem co pół godziny, a mój niepokój 
wzrastał z każdą kolejną próbą. Od kiedy Hagia Sofia 
wyleczyła mnie z bezsenności, zwykle już o jedenastej 
byłem tak zmęczony, że marzyłem tylko o łóżku, ale 
tej nocy niepokój nie pozwolił mi zasnąć.
   Odnalazłem w książce telefonicznej numer do jej 
matki, ale nie odważyłem się zadzwonić ze względu 
na późną porę. Zresztą, jeżeli jej tam nie było, nie 
chciałem denerwować całej rodziny. Co robić? 
Włączyłem telewizję, żeby sprawdzić, czy coś się 
wydarzyło – nic specjalnego, Londyn był wciąż taki 
sam, te same cuda i zagrożenia.
   Postanowiłem podjąć ostatnią próbę: po trzech 
dzwonkach ktoś odebrał. Rozpoznałem głos Andrei.
   – Czego chcesz? – zapytała.
   – Atena prosiła, żebym się z nią skontaktował. 
Wszystko w porządku?
   – I tak i nie, zależnie od tego, jak na to spojrzeć. 
Ale chyba mógłbyś pomóc.
   – Gdzie ona jest? Rozłączyła się bez słowa.
   


DEIDRE O'Neill, znana jako Edda
   
   Atena zatrzymała się w hotelu w pobliżu mojego 
domu. Wiadomości dotyczące lokalnych wydarzeń w 
Londynie, a zwłaszcza drobnych konfliktów na 
przedmieściach, nigdy nie docierają do Szkocji. 
Niezbyt nas interesuje to, jak Anglicy radzą sobie ze 
swoimi małymi problemami. Mamy własną flagę, 
własną drużynę piłkarską, a wkrótce będziemy też 
mieli własny parlament.
   Pozwoliłam Atenie odpocząć przez cały dzień. 
Nazajutrz, zamiast udać się do małej świątyni i 
odprawić znane mi rytuały, postanowiłam zabrać ją i 
jej synka na przechadzkę po lesie w pobliżu 
Edynburga. Dzieciak bawił się i biegał między 
drzewami, a ona opowiadała mi ze szczegółami o 
wszystkim, co się zdarzyło.
   Kiedy skończyła, powiedziałam:
   – Jest pochmurny dzień, a jednak ludzie wierzą, że 
za chmurami mieszka wszechmocny Bóg, kierujący 
ludzkimi losami. Spójrz na swego synka, popatrz pod 
nogi, posłuchaj głosów, rozlegających się dookoła – 
tam, w dole, jest Wielka Matka, znacznie bliższa, 
niosąca radość swym dzieciom i energię tym, którzy 
chodzą po Niej. Dlaczego ludzie wolą wierzyć w coś 
odległego, a zapominają o tym, co mają tuż pod 
stopami? Przecież to jest prawdziwy cud!
   – Znam odpowiedź: tam w górze ktoś kieruje nami 
i wydaje nam rozkazy, ktoś ukryty za chmurami, 
nieomylny w swojej mądrości. Tu, na dole, mamy 
fizyczny kontakt z magiczną rzeczywistością, mamy 
też swobodę decydowania o tym, dokąd kierować 
nasze kroki.
   – Piękne i trafne słowa. Myślisz, że właśnie tego 
człowiek pragnie? Czy naprawdę chce decydować o 
własnych krokach?
   – Sądzę, że tak. Ziemia, po której stąpam, 
wytyczyła mi bardzo dziwne ścieżki, wiodące z wioski 
w środku Transylwanii do miasta na Bliskim 
Wschodzie, stamtąd do innego miasta, położonego na 
wyspie, potem na pustynię, ponownie do 
Transylwanii. Z banku na przedmieściach do agencji 
handlu nieruchomościami w Zatoce Perskiej. Od 
grupy tanecznej do Beduina. I za każdym razem, kiedy 
moje stopy niosły mnie do przodu, zamiast mówić 
„nie”, mówiłam „tak”.
   – Co dzięki temu zyskałaś?
   – Potrafię dzisiaj dostrzegać aurę u innych. 
Potrafię rozbudzać w mojej duszy Wielką Matkę. 
Moje życie nabrało teraz sensu, wiem, o co walczę. 
Ale dlaczego o to pytasz? Ty również zdobyłaś 
najważniejszą ze wszystkich umiejętności: 
umiejętność uzdrawiania. Andrea umie prorokować i 
rozmawiać z duchami; śledziłam krok po kroku jej 
duchowy rozwój.
   – Co jeszcze zyskałaś?
   – Radość z tego, że żyję. Wiem, że jestem tutaj, a 
wszystko jest cudem, objawieniem.
   Chłopiec przewrócił się i stłukł sobie kolano. 
Atena podbiegła do niego, przetarła ranę, powiedziała, 
że to nic takiego i dziecko znowu zaczęło bawić się. 
Wykorzystałam to jako sygnał.
   – To, co właśnie przydarzyło się twojemu 
synkowi, spotkało i mnie. I właśnie przydarza się 
tobie, prawda?
   – Tak. Ale chyba wcale się nie potknęłam i nie 
upadłam. Wydaje mi się, że po raz kolejny jestem 
poddawana próbie i że wkrótce otrzymam wskazówkę, 
jaki ma być mój następny krok.
   W takich chwilach mistrz nie powinien nic mówić, 
tylko pobłogosławić ucznia. Bo bez względu na to, jak 
bardzo by pragnął oszczędzić mu cierpień, jego ścieżki 
są już wytyczone, a stopy palą się do drogi. 
Zaproponowałam, że wrócimy nocą do lasu tylko we 
dwie. Zapytała, gdzie mogłaby zostawić syna. 
Obiecałam to załatwić – miałam sąsiadkę, która była 
mi winna przysługę i z największą przyjemnością 
zaopiekuje się Viorelem.
   Z nadejściem nocy powróciłyśmy na to samo 
miejsce. Po drodze rozmawiałyśmy o rzeczach nie 
mających nic wspólnego z rytuałem, który miałyśmy 
odprawić. Atena zobaczyła w sklepie nowy rodzaj 
wosku do depilacji i wypytywała o jego zalety. 
Rozprawiałyśmy z ożywieniem o próżności, modzie, 
najtańszych sklepach, o kobiecym zachowaniu, 
feminizmie, fryzurach. W pewnym momencie 
powiedziała coś w rodzaju: „Skoro dusza jest wieczna, 
po co się tym tak przejmujemy”. Po chwili jakby 
zrozumiała, że zwykły relaks i rozmowa o błahostkach 
to nic niestosownego. Wręcz przeciwnie, bywa 
doskonałą zabawą, zwłaszcza że kobiety przywiązują 
dużą wagę do wyglądu, zresztą mężczyźni również, 
tyle że może lepiej to ukrywają.
   W miarę, jak zbliżałyśmy się do miejsca 
wybranego przeze mnie – a właściwie przez sam las – 
zaczynałam czuć obecność Wielkiej Matki. W moim 
przypadku Jej obecność objawia się w szczególny 
sposób: rozpiera mnie jakaś osobliwa radość, która 
porusza mnie niemal do łez. Byłyśmy na miejscu.
   – Zbierz trochę chrustu – poprosiłam.
   – Przecież już jest ciemno.
   – Księżyc w pełni świeci dość jasno, nawet zza 
chmur. Ćwicz oczy – zostały stworzone do tego, aby 
dostrzegać więcej, niż sądzisz.
   Zaczęła szukać suchych gałęzi, złorzecząc za 
każdym razem, kiedy ciernie drapały jej ręce. Przez 
prawie pół godziny nie odzywałyśmy się do siebie. 
Byłam przejęta obecnością Wielkiej Matki, nie 
posiadałam się z radości, że oto jestem tu z tą młodą 
kobietą, prawie jeszcze dzieckiem, która mi ufa i 
towarzyszy w poszukiwaniach duchowych, czasem 
tak szalonych, że niepojętych dla ludzkiego umysłu.
   Atena była jeszcze na etapie odpowiadania na 
pytania, tak jak odpowiadała tego wieczora na moje. 
Też kiedyś taka byłam, aż pozwoliłam się przenieść 
całkowicie do tajemnego królestwa, po to żeby tylko 
kontemplować, święcić, czcić, dziękować i zezwolić, 
aby objawił się dar.
   Przyglądałam się, jak Atena zbiera chrust. 
Zobaczyłam w niej dziewczynę, którą sama kiedyś 
byłam. Ja również odkrywałam nieodgadnione 
tajemnice i ukryte moce. Zycie nauczyło mnie czegoś 
zupełnie innego: moce nie były ukryte, a tajemnice 
zostały ujawnione już bardzo dawno temu. Dałam jej 
znak, że zebrała już dość chrustu.
   Na stosie chrustu położyłam kilka większych 
gałęzi. Tak wyglądało życie. Żeby ogniem zajęły się 
większe kawałki drewna, najpierw muszą się spalić 
cienkie gałązki. Żeby uwolnić energię siły, najpierw 
muszą się ujawnić nasze słabości.
   Po to, żebyśmy mogli zrozumieć moc, która w nas 
drzemie i sekrety, które zostały już wyjawione, musi 
się najpierw spalić na popiół to, co na powierzchni – 
czyli oczekiwania, lęki i iluzje. Poddawałyśmy się 
zatem głuszy panującej w lesie. Wiatr prawie ucichł, 
księżyc skrył się za chmurami. Dochodziły nas 
odgłosy zwierząt, wychodzących na nocne łowy, aby 
dopełnił się cykl narodzin i śmierci, tak jak nakazuje 
Wielka Matka, instynkt i natura.
   Rozpaliłam ognisko.
   Nie miałyśmy ochoty rozmawiać. Przez niemal 
wieczność wpatrywałyśmy się w taniec ognia, 
świadome tego, że w tym samym momencie setki 
tysięcy ludzi w najróżniejszych zakątkach świata 
siedzi ze wzrokiem wlepionym w płomienie w 
kominku, chociaż mają domy wyposażone w 
najnowocześniejsze systemy grzewcze.
   Z trudem przyszło mi otrząsnąć się z tego transu. 
Nie było w nim dla mnie niczego wyjątkowego, nie 
ujrzałam bogów, aur ani zjaw, za to moim udziałem 
był ten stan łaski, której tak bardzo potrzebowałam. 
Wracałam do chwili obecnej, do mojej towarzyszki, 
do rytuału, który miałam odprawić.
   – Jak się miewa twoja uczennica? – zapytałam.
   – Nie jest łatwa. Ale gdyby było inaczej, może nie 
nauczyłabym się tego, co dla mnie niezbędne.
   – Jaką moc w sobie rozwija?
   – Rozmawia z istotami z równoległego świata.
   – Tak jak ty rozmawiasz z Hagią Sofią?
   – Nie! Dobrze wiesz, że Hagia Sofia to Wielka 
Matka, która się we mnie objawia. Andrea rozmawia z 
niewidzialnymi istotami.
   Wiedziałam, jednak chciałam się upewnić. Atena 
była bardziej milcząca niż zwykle. Nie wiem, czy 
rozmawiała z Andreą o zajściach w Londynie, ale to 
nie miało nic do rzeczy. Wstałam, otworzyłam torbę, 
wyjęłam z niej garść specjalnie dobranych ziół i 
cisnęłam w płomienie.
   – Drewno zaczęło mówić – powiedziała Atena, 
jakby to było całkiem normalne. To dobrze, 
pomyślałam, to znak, że cuda stają się integralną 
częścią jej życia.
   – Co ono mówi?
   – W tej chwili nic, zwykłe trzaski.
   Kilka minut później usłyszała pieśni płynące z 
ogniska.
   – Jakie to cudowne!
   Tak przemawiała nie kobieta, nie matka, ale mała 
dziewczynka.
   – Nie podnoś się z miejsca. Nie staraj się 
koncentrować, nie rób tego, co ja robię, nie próbuj 
zrozumieć moich słów. Odpręż się, rozluźnij. To 
czasem wszystko, czego możemy oczekiwać od życia.
   Uklękłam, chwyciłam rozżarzoną gałązkę, 
zakreśliłam wokół niej niedomknięty krąg, w który 
sama zamierzałam wejść. Słyszałam tę samą muzykę, 
co Atena. Tańczyłam wokół niej, odprawiając rytuał 
przymierza męskiego ognia z kobiecą ziemią, która 
przyjmowała go teraz z rozwartymi ramionami, ten 
ogień, który wszystko oczyszczał i przemieniał w 
energię tkwiącą w płonących gałęziach, drwach, 
ludziach, niewidzialnych istotach. Tańczyłam, aż 
zamilkła muzyka ognia. Wykonywałam opiekuńcze 
gesty wokół istoty, która siedziała z uśmiechem 
pośrodku kręgu.
   Kiedy płomienie zgasły, wzięłam garść popiołu i 
posypałam nim głowę Ateny. Potem stopami 
rozdeptałam krąg, który wokół niej zakreśliłam.
   – Dziękuję – powiedziała. – Czułam, że jestem 
kochana, potrzebna i chroniona.
   – Nie zapominaj o tym w trudnych chwilach.
   – Teraz, kiedy odnalazłam własną drogę, nie 
będzie już trudnych chwil. Przecież mam do 
spełnienia misję, prawda?
   – Owszem, każdy z nas ma misję do spełnienia.
   – A co z trudnymi chwilami? – zaniepokoiła się.
   – Niemądre pytanie. Przypomnij sobie, co 
powiedziałaś: jesteś kochana, potrzebna, chroniona.
   – Zrobię, co w mojej mocy.
   Jej oczy napełniły się łzami. Atena zrozumiała 
moją odpowiedź.
   
   


SAMIRA R. KHALIL, gospodyni domowa
   
   – Mój wnuk! Co mój wnuk ma z tym wspólnego? 
Mój Boże, na jakim świecie my żyjemy? Czy tkwimy 
jeszcze w średniowieczu i polujemy na czarownice?
   Podbiegłam do niego. Ciekła mu krew z nosa, ale 
nie przejął się moimi lamentami i zaraz mnie 
odepchnął:
   – Umiem się bronić. I broniłem się.
   Moje łono nigdy nie wydało na świat dziecka, ale 
wiem, co się może kryć w dziecięcym serduszku. 
Znacznie bardziej martwiłam się o Atenę niż o 
Viorela. Jeszcze niejedną stoczy w życiu walkę, a 
zresztą z jego posiniaczonej twarzy biła duma.
   – Chłopcy w szkole powiedzieli, że mama czci 
diabła!
   Chwilę później zjawiła się Szirin. Na widok 
zakrwawionego nosa wściekła się. Chciała 
natychmiast lecieć do szkoły, żeby rozmówić się z 
dyrektorem. Wzięłam ją w ramiona, pozwoliłam jej się 
wypłakać, wylać z siebie całą gorycz. Najlepsze, co 
mogłam zrobić, to milczeć i tym milczeniem okazać 
jej całą moją miłość.
   Kiedy się trochę uspokoiła, jak najdelikatniej 
zasugerowałam, że powinna na jakiś czas znów z nami 
zamieszkać, a my wszystkim się zajmiemy. Po 
ukazaniu się w prasie informacji o grożącym jej 
procesie, mąż skontaktował się z prawnikami. 
Zrobilibyśmy wszystko, co można i czego nie można, 
żeby ją obronić – nie bacząc na komentarze sąsiadów, 
ironiczne spojrzenia znajomych, fałszywą solidarność 
przyjaciół.
   Nic na świecie nie było ważniejsze od szczęścia 
mojej córki, chociaż nigdy nie potrafiłam zrozumieć, 
dlaczego zawsze wybierała tak trudne i cierniste drogi. 
Ale matka nie musi wszystkiego rozumieć – 
wystarczy, żeby kochała i ochraniała. No i była 
dumna. Wiedziała, że możemy jej dać niemal 
wszystko, a mimo to wcześnie zaczęła szukać 
niezależności. Błądziła, cierpiała, ale zawsze chciała 
się sama zmierzyć z własnymi problemami. Szukała 
biologicznej matki z pełną świadomością wiążącego 
się z tym ryzyka. Ostatecznie jej spotkanie z matką 
zaowocowało jeszcze większą bliskością z nami. 
Wiedziałam, że nigdy nie słucha moich rad, tych 
nieustannie powtarzanych: skończ studia, wyjdź za 
mąż, pogódź się z kłopotami, jakie niesie życie, nie 
buntuj się przeciwko regułom narzucanym przez 
społeczeństwo. I jaki był tego skutek?
   Historia mojej córki wiele mnie nauczyła. Stałam 
się dzięki niej lepszą osobą. Rzecz jasna nie miałam 
pojęcia, o co chodzi z tą Boginią Matką, z tą manią 
przyciągania do siebie różnych dziwaków, z 
niemożnością zadowolenia się tym, do czego doszła 
ciężką pracą. Ale w głębi serca chciałabym być taka 
jak ona, choć jest już na to trochę za późno.
   Wstałam, żeby przygotować coś do jedzenia, ale 
zatrzymała mnie.
   – Posiedź jeszcze trochę ze mną, przytul mnie. To 
wszystko, czego mi trzeba. Viorelu, idź pooglądać 
telewizję. Chcę porozmawiać z babcią.
   Chłopiec wykonał polecenie.
   – Musiałaś przeze mnie bardzo cierpieć.
   – Ani trochę. Wręcz przeciwnie, ty i twój syn 
jesteście źródłem naszej radości, sensem naszego 
życia.
   – Ale przecież nigdy nie robiłam tego, co...
   – I dobrze, że tak było. Dzisiaj mogę wyznać: były 
chwile, kiedy cię nienawidziłam, kiedy gorzko 
żałowałam, że przed laty nie posłuchałam pracownicy 
sierocińca i nie adoptowałam innego dziecka. A potem 
zadawałam sobie pytanie: „Jak to możliwe, żeby 
matka nienawidziła własnej córki?”. Brałam proszki 
na uspokojenie, grałam z przyjaciółmi w brydża, 
wpadałam w szał zakupów, a wszystko po to, żeby 
zrekompensować sobie miłość, którą ci dałam, a 
której, jak sądziłam, nie otrzymywałam w zamian. 
Kiedy kilka miesięcy temu po raz kolejny rzuciłaś 
pracę, która dawała ci pieniądze i prestiż, ogarnęła 
mnie czarna rozpacz. Poszłam do naszego kościoła. 
Chciałem błagać Matkę Boską, żebyś przejrzała na 
oczy, zmieniła tryb życia, wykorzystała trwonione 
przez siebie możliwości. Byłam gotowa zrobić 
wszystko, żeby się to urzeczywistniło. Stałam tam 
wpatrzona w Dziewicę Maryję z dzieckiem w 
ramionach. I powiedziałam: „Ty, która jesteś matką, 
wiesz, co przeżywam. Proś mnie, o co chcesz, tylko 
ocal moją córkę, bo uważam, że pogubiła się, jest na 
drodze, która ją zniszczy”.
   Przytuliła się do mnie jeszcze mocniej. Znowu się 
rozpłakała, ale jakby inaczej. Jak mogłam, starałam się 
opanować wzruszenie.
   – Wiesz, co wówczas poczułam? Że Ona ze mną 
rozmawia, że mówi: „Słuchaj, Samiro, ja kiedyś też 
tak myślałam. Przez wiele lat cierpiałam, ponieważ 
mój syn w ogóle nie chciał mnie słuchać. Martwiłam 
się o jego bezpieczeństwo, uważałam, że dobiera sobie 
niewłaściwych przyjaciół i nie szanuje praw, 
obyczajów, religii, za nic ma starszych”. Czy mam 
opowiadać dalej?
   – Tak, chciałabym usłyszeć wszystko do końca.
   – Matka Boska powiedziała na koniec: „Ale mój 
syn mnie nie usłuchał. I dzisiaj bardzo się z tego 
cieszę”.
   Delikatnie odsunęłam jej głowę z mojego ramienia 
i wstałam.
   – Powinniście coś zjeść.
   Poszłam do kuchni, przygotowałam zupę 
cebulową i tabuleh, podgrzałam pite, nakryłam do 
stołu i zasiedliśmy razem do posiłku. Gawędziłyśmy o 
tym i owym. W takich chwilach rozmowa o banalnych 
sprawach zbliża ludzi, a do tego usprawiedliwia 
przyjemność, jaką czerpiemy z tego, że oto siedzimy 
tu, w zaciszu domu, nawet jeśli za oknami nawałnica 
wyrywa drzewa z korzeniami i sieje dookoła 
spustoszenie. Naturalnie o zmierzchu moja córka i mój 
wnuk wyjdą przez te drzwi, żeby znów stawić czoło 
wichurom, grzmotom i piorunom – ale to ich wybór.
   – Mamo, mówiłaś, że zrobiłabyś dla mnie 
wszystko, prawda?
   Oczywiście, że prawda. Gdyby to było konieczne, 
oddałabym za nią życie.
   – Nie uważasz, że też powinnam zrobić wszystko 
dla Viorela?
   – To, jak sądzę, instynkt macierzyński, a pomijając 
instynkt – największy dowód miłości. Wiesz, że ojciec 
jest gotów ci pomóc w sprawie procesu, o ile tylko 
tego chcesz.
   – Oczywiście, że chcę. Jesteście przecież moją 
najbliższą rodziną.
   Długo się wahałam, ale w końcu nie wytrzymałam:
   – Mogę ci dać jedną radę? Wiem, że masz 
wpływowych przyjaciół, tego dziennikarza na 
przykład. Dlaczego nie poprosisz go, żeby opisał całą 
historię i przedstawił twoją wersję zdarzeń? Prasa tyle 
pisze o tym pastorze, że w końcu ludzie przyznają mu 
rację.
   – A więc nie tylko akceptujesz to, co robię, ale i 
chcesz mi pomóc?
   – Tak, Szirin. Chociaż nie potrafię cię zrozumieć, 
chociaż czasami cierpię tak bardzo, jak przez całe 
swoje życie musiała cierpieć Matka Boska, chociaż nie 
jesteś Jezusem i nie masz do przekazania światu 
wielkiej nowiny, jestem po twojej stronie i chcę 
zobaczyć twój triumf.
   


HERON RYAN, DZIENNIKARZ
   
   Kiedy Atena się zjawiła, właśnie w pośpiechu 
kończyłem robić notatki do wywiadu na temat zajść 
przy Portobello i odrodzenia się Bogini. Miałem 
nadzieję zrobić majstersztyk, a materia była delikatna, 
arcydelikatna.
   Kobieta w składzie zbożowym mówiła: „Jesteście 
do tego zdolni, zróbcie to, czego uczy Wielka Matka – 
zaufajcie miłości, a staną się cudah. I tłum był jej 
posłuszny. Ale to nie mogło trwać długo, bo żyjemy w 
czasach, kiedy niewolnictwo jest jedynym sposobem 
na znalezienie szczęścia. Wolna wola wymaga 
olbrzymiej odpowiedzialności, kosztuje mnóstwo 
wysiłku i wiąże się z bólem i cierpieniem.
   – Musisz coś na mój temat napisać – poprosiła. 
Radziłem trochę odczekać, bo za tydzień cała sprawa 
może już pójść w zapomnienie. Tymczasem, 
powiedziałem, mam tu kilka pytań dotyczących 
Kobiecej Energii.
   – Na razie całe to zamieszanie i przepychanki 
interesują tylko mieszkańców jednej dzielnicy, nie 
mówiąc o brukowcach. Żadna szanująca się gazeta nie 
poświęciła sprawie ani jednej linijki. W końcu w 
Londynie nie brak tego rodzaju lokalnych konfliktów, 
zresztą w tym przypadku przyciąganie uwagi 
poważnej prasy nie jest wskazane. Dobrze by było, 
gdyby grupa zawiesiła działalność na jakieś dwa lub 
trzy tygodnie. Z drugiej strony kwestia Bogini – 
oczywiście potraktowana z należytą powagą – może 
skłonić ludzi do postawienia sobie szeregu istotnych 
pytań.
   – Jakiś czas temu przy kolacji powiedziałeś, że 
mnie kochasz. A teraz nie tylko odmawiasz mi 
pomocy, ale w dodatku radzisz zrezygnować z tego, w 
co wierzę?
   Jak miałem zinterpretować jej słowa? Czy 
wreszcie przyjęła tę miłość, którą jej ofiarowałem 
tamtego wieczora, a która nie odstępowała mnie w 
każdej sekundzie mojego życia? Według libańskiego 
poety Khalila Gibrana, lepiej dawać niż brać. 
Niewątpliwie mądre słowa. Byłem jednak typowym 
przedstawicielem tak zwanego rodzaju ludzkiego, 
wraz z jego słabościami, chwilami niepewności, 
zwykłym pragnieniem spokoju, marzeniem o wielkim 
uczuciu i bezgranicznym oddaniu bez jakichkolwiek 
pytań, nawet bez żadnej pewności, że moja miłość jest 
odwzajemniona. Wystarczyłoby, gdyby mi pozwoliła 
się kochać, to wszystko. Byłem przekonany, że Hagia 
Sofia całkowicie by się ze mną zgodziła. Atena była 
częścią mojego życia już od blisko dwóch lat. 
Obawiałem się, że podąży dalej swoją drogą, zniknie 
za horyzontem, a ja nie będę mógł jej towarzyszyć 
przez choćby jeden etap tej podróży.
   – Mówisz o miłości?
   – Proszę o pomoc.
   Co robić? Opanować się, zachować zimną krew, 
nie przyśpieszać biegu wydarzeń, których skutki mogą 
się okazać fatalne? Czy też zrobić ten jedyny, 
stanowczy krok, wziąć ją w ramiona i ochronić przed 
wszystkimi niebezpieczeństwami ?
   – Chcę ci pomóc – odparłem, chociaż rozum mi 
podszeptywał słowa: „O nic się nie martw. Kocham 
cięh. – Zaufaj mi. Zrobiłbym dla ciebie wszystko, 
absolutnie wszystko. Łącznie ze stanowczym „nieh, 
gdybym uznał, że tak należy, nawet ryzykując, że 
mnie nie zrozumiesz.
   Opowiedziałem jej, że sekretarz redakcji 
zaproponował mi przygotowanie serii artykułów na 
temat przebudzenia Bogini, które obejmowałyby 
również wywiad z nią. Z początku spodobał mi się ten 
pomysł, jednak teraz uważam, że lepiej będzie trochę 
zaczekać.
   – Albo chcesz nadal spełniać swoją misję, albo 
chcesz się bronić. Wiem, że w twoim przekonaniu to, 
co robisz, jest ważniejsze od tego, jak widzą cię inni. 
Mam rację?
   – Myślę o moim synku. Codziennie wraca ze 
szkoły poturbowany.
   – To minie. Za tydzień nikt nie będzie już o tym 
pamiętał. I wtedy zaczniemy działać – nie po to, żeby 
się bronić przed kretyńskimi zarzutami, lecz po to, aby 
w mądry i wyważony sposób ukazać twoje dzieło w 
prawdziwym świetle. A jeśli wątpisz w szczerość 
moich uczuć i jesteś zdecydowana kontynuować swoją 
misję, pójdę razem z tobą na następne spotkanie. 
Zobaczymy, co z tego wyniknie.
   W następny poniedziałek udałem się z nią na 
spotkanie. Nie byłem już tylko jednym z tłumu ludzi. 
Patrzyłem teraz na wszystko jej oczami.
   Tłum szturmował wejście do budynku. Były 
kwiaty, oklaski i ludzie wznoszący okrzyki: 
„Kapłanka! Bogini!h. Kilka eleganckich dam 
błagało o prywatną audiencję – chodziło o jakąś 
poważną chorobę w rodzinie. Tłum napierał, tarasując 
wejście. Nikt nie przewidział, że przydałby się jakiś 
system bezpieczeństwa. Przestraszyłem się, 
chwyciłem ją za ramię, wziąłem Viorela na ręce i 
weszliśmy do środka.
   Tam, w wypełnionej po brzegi sali, czekała na nas 
wściekła Andrea:
   – Chyba powinnaś im powiedzieć, że dzisiaj nie 
będzie żadnych cudów! – wrzasnęła. – Robisz się 
coraz bardziej próżna! Dlaczego Hagia Sofia nie 
przekona tych wszystkich ludzi, żeby stąd odeszli?
   – Hagia Sofia rozpoznaje choroby – odparła Atena 
wyzywającym tonem. – A im więcej osób na tym 
skorzysta, tym lepiej.
   Chciała coś dodać, ale tłum zaczął bić brawo. 
Wstąpiła na prowizoryczną scenę. Włączyła 
przyniesiony z domu sprzęt nagłaśniający. 
Poinstruowała zebranych, żeby każdy rozpoczął 
taniec, nie zwracając najmniejszej uwagi na rytm 
płynącej z głośników muzyki. Rozpoczął się rytuał. W 
pewnej chwili Viorel oddalił się i usiadł w rogu sali – i 
wtedy objawiła się Hagia Sofia. Atena 
niespodziewanie wyłączyła muzykę, ukryła twarz w 
dłoniach, a ludzie, jak na komendę, umilkli.
   Wszystko przebiegało tak, jak zawsze. Były 
pytania o miłość, ale na nie nie odpowiadała, 
natomiast chętnie mówiła na temat lęków, chorób, 
problemów osobistych. Zauważyłem, że niektórzy 
mieli łzy w oczach, inni zachowywali się tak, jakby 
znaleźli się przed obliczem świętej. Nadeszła pora na 
końcowe kazanie, a potem wspólny rytuał na cześć 
Wielkiej Matki.
   Wiedziałem, co teraz nastąpi, zacząłem się więc 
zastanawiać, jak najdyskretniej wymknąć się z sali. 
Miałem nadzieję, że Atena posłucha rad Andrei i 
uświadomi zgromadzonym, że żadnych cudów nie 
będzie. Ruszyłem w stronę Viorela, żeby go 
wyprowadzić na zewnątrz, gdy tylko jego matka 
skończy mówić.
   I właśnie wtedy usłyszałem głos Hagii Sofii:
   – Na zakończenie porozmawiajmy o odżywianiu 
się. Zapomnijcie o tych wszystkich dietach 
odchudzających.
   O odżywianiu się? O dietach odchudzających?
   – Przetrwaliśmy przez tysiąclecia dzięki temu, że 
przyjmowaliśmy pokarm. A dzisiaj, można odnieść 
wrażenie, jedzenie stało się przekleństwem. 
Dlaczego? W imię czego w wieku czterdziestu lat 
robimy wszystko, żeby zachować ciało nastolatków? 
Czy można zatrzymać czas? Oczywiście, że nie. I 
dlaczego mamy być chudzi?
   Szmer zdziwienia przeszedł przez tłum. 
Najwyraźniej spodziewali się nieco bardziej 
duchowego przesłania.
   – Nie musimy być chudzi. Kupujemy poradniki, 
chodzimy do siłowni, cały swój wysiłek umysłowy 
koncentrujemy na próbach zatrzymania czasu. A 
przecież powinniśmy celebrować cud, jakim jest sam 
fakt naszego istnienia. Zamiast zastanawiać się, jak 
lepiej żyć, ulegamy obsesji na punkcie kalorii. 
Zapomnijcie o tym. Możecie przeczytać każdy 
poradnik, jaki wpadnie wam w ręce, powtarzać każde 
ćwiczenie do upadłego, skatować się na wszelkie 
znane wam sposoby, a i tak będziecie mieli do wyboru 
tylko dwie możliwości – albo sczeznąć, albo utyć. 
Jedzcie z umiarem, ale delektując się każdym kęsem. 
Nie to złe, co trafia do ludzkich ust, lecz to, co z nich 
wychodzi. Pamiętajcie, że przez tysiąclecia 
walczyliśmy z głodem. Któż to wymyślił, że przez 
całe życie powinniśmy pozostać chudzi? Odpowiem 
wam: wampiry dusz – ci, którzy tak się boją 
przyszłości, że chcą zatrzymać bieg czasu. A ja na to 
wam mówię: to nie jest możliwe. Po co tracić energię 
na zabiegi odchudzające, skoro można ją spożytkować 
na konsumowanie strawy duchowej. Wielka Matka 
daje szczodrze i mądrze. Uszanujcie to, a nie utyjecie 
bardziej, niż tego wymaga upływ czasu. Zamiast w 
sztuczny sposób spalać kalorie, spróbujcie przemienić 
je w energię konieczną do walki o marzenia. Jeszcze 
nikomu nie udało się schudnąć i na dłużej zachować 
szczupłą sylwetkę tylko dzięki diecie.
   Panowała kompletna cisza. Atena zainicjowała 
końcowy obrzęd, wszyscy uczcili obecność Wielkiej 
Matki. Wziąłem Viorela na ręce. Obiecałem sobie, że 
następnym razem przyprowadzę ze sobą kilku 
znajomych w charakterze obstawy. Kiedy 
opuszczaliśmy salę, brzmiały te same okrzyki i brawa, 
co na początku spotkania.
   Przed wyjściem jakiś miejscowy sklepikarz 
chwycił mnie za ramię:
   – To jakieś bzdury! Jeżeli powybijają mi szyby w 
witrynach, wytoczę wam sprawę!
   Atena, śmiejąc się, rozdawała autografy, Viorel był 
w świetnym humorze. Miałem nadzieję, że nie 
natkniemy się na żadnych dziennikarzy. Przedarliśmy 
się w końcu przez tłum i złapaliśmy taksówkę.
   Spytałem, czy chcieliby pójść coś zjeść.
   – No pewnie – odparła Atena. – Przecież o tym 
właśnie mówiłam przed chwilą.
   


ANTOINE LOCADOUR, HISTORYK
   
   W całym tym łańcuchu pomyłek, znanym pod 
nazwą „Czarownicy z Portobelloh, najbardziej 
zdumiewa mnie naiwność Herona Ryana, cieszącego 
się międzynarodowym prestiżem dziennikarza z 
wieloletnim doświadczeniem. Jak mi powiedział, 
szczególną grozę budziły w nim nagłówki 
brukowców: „Dieta Bogini!h, krzyczał jeden. 
„Schudnij jedząc, radzi Czarownica z Portobello!h, 
głosił inny z pierwszej strony gazety.
   Nie dość, że Atena dotknęła tak delikatnej materii, 
jaką jest religia, to posunęła się jeszcze dalej: mówiła 
o odżywianiu się, czyli o kwestii rangi państwowej, 
ważniejszej niż wojny, strajki lub katastrofy naturalne. 
Nie każdy wierzy w Boga, ale każdy chce schudnąć.
   Reporterzy przeprowadzili wywiady z lokalnymi 
kupcami, którzy przysięgali na wszystkie świętości, że 
w dni poprzedzające spotkania grupy widzieli czarne i 
czerwone świece, płonące podczas obrzędów 
odprawianych przez garstkę ludzi. Może wszystko 
sprowadzało się do taniej sensacji, jednak Ryan 
powinien był przewidzieć, że w związku z toczącym 
się procesem powód wykorzysta każdą sposobność, 
aby unaocznić sędziom coś, co uważa nie tylko za 
potwarz, ale i za zamach na wszystkie wartości, które 
stanowią fundament społeczeństwa.
   W tym samym tygodniu w jednej z najbardziej 
prestiżowych brytyjskich gazet ukazał się tekst 
autorstwa Wielebnego lana Bucka, pastora 
Kongregacji Ewangelickiej w Kensington. Jeden z 
jego ustępów głosił:
   Jako dobry chrześcijanin mam obowiązek 
nadstawić drugi policzek, kiedy jestem 
niesprawiedliwie atakowany lub kiedy narusza się 
moją cześć. Nie zapominajmy jednak, że Jezus nie 
tylko nadstawiał drugi policzek, ale i posłużył się 
biczem, aby przepędzić tych, którzy próbowali 
zamienić Dom Boży w złodziejską melinę. A właśnie 
tego jesteśmy dzisiaj świadkami przy Portobello Road: 
pozbawione skrupułów osoby, podające się za 
zbawców dusz, oferują fałszywą nadzieję i lekarstwo 
na wszystkie bolączki. Jakby tego nie było dość, 
zapewniają nas, że stosując się do ich nauk, 
zachowamy szczupłą, zgrabną sylwetkę.
   Dlatego nie mam innego wyjścia, jak zwrócić się 
do wymiaru sprawiedliwości, ponieważ ta sytuacja nie 
może dłużej trwać. Zwolennicy ruchu twierdzą, że są 
zdolni do rozbudzenia w sobie niespotykanych dotąd 
umiejętności i zaprzeczają istnieniu Boga 
Wszechmogącego, którego chcą zastąpić bóstwami 
pogańskimi, takimi jak Wenus lub Afrodyta. Ich 
zdaniem wszystko jest dozwolone, o ile kieruje nami 
„miłośćh. Czym zatem jest miłość? Wyzutą z 
moralności siłą, która uświęca każdy ceł? Czy też 
zobowiązaniem wobec prawdziwych wartości 
społecznych, takich jak rodzina i tradycja?
   Podczas następnego spotkania, przewidując zajścia 
podobne do tych, jakie nastąpiły w sierpniu, policja 
podjęła działania prewencyjne i przysłała sześciu 
funkcjonariuszy. Atena zjawiła się w obstawie, 
zwerbowanej na tę okazję przez Ryana spośród jego 
znajomych. Tym razem usłyszała nie tylko brawa, lecz 
także gwizdy i obelgi. Ponieważ Atenie towarzyszył 
pięcioletni chłopiec, dwa dni później, powołując się na 
ustawę o ochronie dziecka z 1989 roku, pewna kobieta 
złożyła do sądu skargę na matkę, która, jej zdaniem, 
wyrządza synkowi nieodwracalną krzywdę. 
Wnioskowała o odebranie jej praw rodzicielskich i 
przekazanie ich ojcu.
   Dziennikarz jednego z brukowców odnalazł 
Lukasa Jessena-Petersena, który odmówił udzielenia 
wywiadu i zagroził reporterowi, że jeśli ten wspomni 
w swoich artykułach o Viorelu, to on za siebie nie 
ręczy.
   Nazajutrz na pierwszej stronie brukowca widniał 
nagłówek: „Były mąż Czarownicy z Portobello mówi, 
że dla syna jest gotów zabićh.
   Tego samego popołudnia do sądu wpłynęły dwie 
kolejne skargi powołujące się na ustawę o ochronie 
dziecka z 1989 roku, tym razem z wezwaniem do 
oddania Viorela rodzinie zastępczej.
   Następne spotkanie nie odbyło się. Przed wejściem 
do składu zbożowego, pod bacznym okiem 
funkcjonariuszy w mundurach, zbierały się grupy 
zwolenników i przeciwników, ale Atena się nie 
pojawiła. Tak samo było w następnym tygodniu, z tym 
że zarówno zgromadzonych, jak policjantów było już 
mniej.
   Po trzech tygodniach kilka osób złożyło przed 
budynkiem wiązanki kwiatów, ktoś rozdawał 
przechodniom podobizny Ateny.
   Sprawa znikła z pierwszych stron londyńskich 
gazet. Kiedy Wielebny Buck ogłosił, że wycofuje 
oskarżenie o potwarz i zniesławienie, kierując się 
„chrześcijańskim duchem przebaczenia, które 
winniśmy wszystkim skruszonym grzesznikomh, 
żaden z liczących się dzienników nie odnotował tego 
faktu. Tekst oświadczenia ukazał się jedynie w dziale 
listów od czytelników w lokalnej gazetce 
dzielnicowej.
   Z tego co mi wiadomo, sprawa nigdy nie zyskała 
rozgłosu na większą skalę. Dzienniki o zasięgu 
ogólnokrajowym omawiały ją wyłącznie na stronach 
przynoszących wieści z Londynu. Miesiąc po ostatnim 
spotkaniu, podczas wizyty w Brighton poruszyłem ten 
temat w gronie kilku znajomych, ale żaden z nich o 
sprawie nie słyszał.
   Ryan miał wszystko, co było potrzebne do 
wyjaśnienia całej sprawy, a do tego reprezentował 
dziennik, który mógłby wpłynąć na stanowisko 
większości mediów. Jednak, ku mojemu zaskoczeniu, 
nie wydrukował ani jednej linijki na temat Szirin 
Khalil.
   Moim zdaniem zbrodnia – sądząc z opisu jej 
okoliczności – nie miała nic wspólnego z tym, co 
działo się na Portobello. Ot, po prostu makabryczny 
zbieg okoliczności.
   


HERON RYAN, DZIENNIKARZ
   
   Atena poprosiła, bym włączył przyniesiony przez 
nią jej własny magnetofon, najnowocześniejszy, 
zminiaturyzowany model, jakiego nigdy przedtem nie 
widziałem.
   – Po pierwsze, chcę powiedzieć, że ktoś grozi mi 
śmiercią. Po drugie, musisz obiecać, że nawet jeśli 
umrę, przez pięć lat nie udostępnisz nikomu tych 
nagrań. Kiedyś ludzie nauczą się odróżniać fałsz od 
prawdy. Powiedz, że się zgadzasz, a tym samym 
bierzesz na siebie formalne zobowiązanie.
   – Zgadzam się. Ale sądzę, że...
   – Nic nie sądź. Jeśli zginę, to będzie mój testament, 
pod warunkiem, że go teraz nie opublikujesz.
   Wyłączyłem nagrywanie.
   – Nie masz się czego obawiać. Mam znajomości na 
wszystkich szczeblach władzy, wśród ludzi, którzy są 
mi winni przysługę, którzy mnie potrzebują, albo będą 
mnie potrzebować. Możemy...
   – Czy nie mówiłam ci już, że mój narzeczony 
pracuje w Scotland Yardzie?
   Znowu ta gadka? Jeżeli to prawda, to czemu go 
tam nie było, kiedy potrzebowaliśmy jego pomocy, 
kiedy na Atenę i na Viorela w każdej chwili mógł się 
rzucić tłum?
   Pytanie goniło za pytaniem: Może chce mnie 
sprawdzić? Co się dzieje w jej głowie? Czy to brak 
równowagi psychicznej? A może jest chimeryczką, 
która raz chce być przy mnie, a za chwilę znowu mówi 
o tym wyimaginowanym mężczyźnie?
   – Zacznij nagrywać – poprosiła.
   Czułem się fatalnie. Zaczynałem podejrzewać, że 
od początku mnie wykorzystywała. Chciałbym umieć 
powiedzieć w tym momencie: „Odejdź, zniknij raz na 
zawsze z mojego życia. Od kiedy cię poznałem, 
wszystko zmieniło się w piekło. Co dzień czekam, że 
przyjdziesz, obejmiesz mnie, pocałujesz i powiesz, że 
chcesz ze mną zostać na zawsze. Ale nigdy tak nie 
jesth.
   – Coś nie tak?
   Wiedziała, że coś jest nie tak. Mówiąc ściślej, nie 
mogła się nie domyślać, co czuję, bo nigdy nie kryłem 
przed nią swych uczuć, chociaż tylko jeden raz 
odważyłem się mówić o nich głośno. Odwoływałem 
spotkania, byle tylko ją zobaczyć, byłem przy niej, 
kiedy mnie potrzebowała, starałem się zaprzyjaźnić z 
jej synem, wierząc, że któregoś dnia zwróci się do 
mnie „tatoh. Nigdy nie prosiłem, żeby zrezygnowała 
z tego, co robi, akceptowałem jej tryb życia, 
szanowałem jej decyzje, cierpiałem w milczeniu, bo 
ona cierpiała, cieszyłem się z jej triumfów, byłem 
dumny z jej determinacji.
   – Dlaczego wyłączyłeś nagrywanie?
   Przez chwilę znalazłem się gdzieś między niebem 
a piekłem, między buntem a kapitulacją, między 
chłodnym rozumowaniem a niszczycielską emocją. W 
końcu, mobilizując wszystkie siły, opanowałem się. 
Wcisnąłem guzik.
   – Zaczynajmy.
   – Jak mówiłam, ktoś grozi mi śmiercią. Dostaję 
anonimowe telefony z pogróżkami. Ubliżają mi, 
mówią, że jestem zagrożeniem dla świata, że chcę na 
ziemi wskrzesić królestwo Szatana, a oni nie mogą do 
tego dopuścić.
   – Rozmawiałaś z policją?
   Celowo nie wspomniałem o jej narzeczonym, żeby 
wiedziała, że nigdy w tę historię nie wierzyłem.
   – Rozmawiałam. Nagrali kilka rozmów, ale ci 
ludzie dzwonią z budek telefonicznych. Policjanci 
mówią, żeby się nie przejmować, bo dom jest pod stałą 
obserwacją. Zatrzymali jedną osobę. To człowiek 
niezrównoważony psychicznie, uważa się za wcielenie 
apostoła i powtarza: „Tym razem będę walczyć do 
skutku, aby Chrystus nie został ponownie 
wygnanyh. Obecnie przebywa w szpitalu 
psychiatrycznym. Według policji już wcześniej się 
leczył, gdy rzucał podobne groźby pod adresem 
różnych ludzi.
   – Skoro policja się tym zajęła, to rzeczywiście nie 
ma się czym martwić. Mamy najlepszą na świecie 
policję.
   – Nie boję się śmierci. Gdyby teraz wybiła moja 
ostatnia godzina, zabrałabym ze sobą chwile, jakie 
niewiele osób w moim wieku miało okazję przeżyć. 
Tego się nie boję, ale obawiam się – i dlatego 
poprosiłam, żebyś nagrał naszą rozmowę – że sama 
mogę popełnić morderstwo.
   – Morderstwo?
   – Wiesz, że w sądzie toczy się postępowanie w 
sprawie pozbawienia mnie praw rodzicielskich. 
Zwróciłam się o pomoc do przyjaciół, ale nikt nic nie 
może zrobić. Po prostu musimy czekać na werdykt. 
Ich zdaniem ci fanatycy postawią na swoim. 
Oczywiście wiele zależy od sędziego, ale na wszelki 
wypadek kupiłam broń. Wiem, jak to jest, kiedy 
dziecko wychowuje się bez matki, doświadczyłam 
tego na własnej skórze. Jeśli przyjdą mi go odebrać, 
zabiję pierwszego, który ośmieli się przekroczyć próg 
domu. I będę strzelać do ostatniego naboju. A potem, 
jeżeli mnie nie zastrzelą, chwycę za nóż kuchenny, a 
jeśli odbiorą mi wszystkie noże, będę gryźć i drapać. 
Ale nikt nie zdoła odebrać mi Viorela, chyba że po 
moim trupie. Nagrywasz?
   – Tak. Jednak istnieją środki...
   – Nie istnieją. Mój ojciec śledzi postępowanie 
sądowe. Mówi, że w przypadku prawa rodzinnego 
niewiele da się zrobić. Teraz wyłącz nagrywanie.
   – Czy to był właśnie twój testament?
   Nie odpowiedziała, a ja siedziałem w osłupieniu. 
Podeszła do magnetofonu i włączyła muzykę ze 
stepów, którą znałem teraz niemal na pamięć. Zaczęła 
tańczyć, tak jak to robiła podczas rytuałów, 
kompletnie niezgodnie z rytmem. Wiedziałem, do 
czego zmierza. Nagrywanie wciąż było włączone, 
niczym milczący świadek wydarzeń. Przez okna 
wlewało się światło słonecznego popołudnia, a Atena 
ruszała na poszukiwanie innego światła – tego, które 
istniało od stworzenia świata.
   Kiedy poczuła iskrę Wielkiej Matki, przerwała 
taniec, wyłączyła muzykę, ukryła twarz w dłoniach i 
przez dłuższą chwilę stała tak nieruchomo. Potem 
uniosła głowę i spojrzała mi w oczy.
   – Wiesz, kto jest tutaj, prawda?
   – Wiem. Atena oraz jej boska część, Hagia Sofia.
   – Przyzwyczaiłam się to robić. Taniec nie jest w 
zasadzie konieczny, ale sama odkryłam tę metodę 
kontaktowania się z Nią i chcę przy tym pozostać. To 
już pewna tradycja w moim życiu. Wiesz, z kim 
rozmawiasz? Z Ateną. Hagia Sofia to ja.
   – Wiem. Kiedy drugi raz tańczyłem w twoim 
domu, również odkryłem ducha przewodnika, 
Filemona. Nie rozmawiam z nim zbyt często, nie 
słucham tego, co mi mówi. Wiem tylko, że w jego 
obecności jest tak, jakby nasze dusze wreszcie się 
spotkały.
   – Dokładnie. Filemon porozmawia dzisiaj z Hagią 
Sofią o miłości.
   – Mam najpierw zatańczyć?
   – Nie trzeba. Filemon mnie zrozumie, bo, jak 
widzę, mój taniec cię poruszył. Mężczyzna, którego 
przed sobą widzę, cierpi z powodu czegoś, czego, jak 
mu się wydaje, nigdy nie otrzymał: mojej miłości. 
Jednak mężczyzna, który znajduje się poza tobą, 
rozumie, że ból, niepokój i poczucie osamotnienia są 
niepotrzebne i dziecinne. Kocham cię. Nie tak, jak 
oczekiwałbyś tego ty sam, lecz zgodnie z wolą 
Wielkiej Matki. Mieszkamy pod tym samym 
namiotem, który Ona umieściła na naszej drodze. Pod 
tym namiotem rozumiemy, że nie jesteśmy 
niewolnikami naszych uczuć, tylko ich włodarzami. 
Jesteśmy posłuszni i znajdujemy posłuch, otwieramy 
drzwi naszych pokojów i obejmujemy się. Może się 
też całujemy – ponieważ wszystko, co na tej ziemi 
dzieje się intensywnie, znajdzie swój odpowiednik w 
wymiarze niewidzialnym. I wiesz, że mówiąc to, nie 
prowokuję cię, ani nie igram z twoimi uczuciami.
   – Czym w takim razie jest miłość?
   – Duszą, krwią i ciałem Wielkiej Matki. Kocham 
cię z taką samą siłą, z jaką kochają się zagubione 
dusze, kiedy spotkają się pośrodku pustyni. Nigdy nie 
dojdzie między nami do fizycznego zbliżenia, jednak 
żadna namiętność nie jest nadaremna, żadna miłość 
nie idzie na marne. Jeżeli Matka rozbudziła miłość w 
twoim sercu, rozbudziła ją również w moim, choć 
twoje serce przyjmuje ją skwapliwiej. Energia miłości 
nigdy nie idzie na marne – jest potężniejsza niż 
wszystko i objawia się na wiele sposobów.
   – Nie jestem na to dostatecznie silny. Takie 
abstrakcyjne wizje wprawiają mnie w jeszcze większe 
przygnębienie, jeszcze silniej odczuwam samotność.
   – Ja też nie jestem dostatecznie silna. Potrzebuję 
drugiego człowieka. Ale pewnego dnia nasze oczy się 
otworzą, objawią się nam różne formy Miłości, a 
cierpienie zniknie z powierzchni ziemi. Myślę, że 
stanie się to już niedługo. Wielu z nas powraca z 
długiej podróży, podczas której musieliśmy szukać 
tego, co wcale nas nie obchodziło. Teraz rozumiemy, 
że była to pogoń za iluzją. Jednak naszemu powrotowi 
musi towarzyszyć ból – ponieważ długo nas nie było i 
czujemy się obcy we własnym kraju. Minie trochę 
czasu, zanim odnajdziemy przyjaciół, którzy 
powrócili z wędrówki, i miejsca, gdzie znajdują się 
nasze korzenie i nasze skarby. Ale w końcu to nastąpi.
   Nie wiem, dlaczego jej słowa wzruszyły mnie.
   – Chcę mówić dalej o miłości.
   – Mówimy o niej. To był zawsze cel wszystkich 
moich życiowych poszukiwań – pozwolić na to, aby 
miłość objawiła się we mnie bez żadnych ograniczeń, 
aby wypełniła moje białe przerwy, aby kazała mi 
tańczyć, śmiać się, nadawać życiu sens, chronić 
mojego syna, poznawać nowych ludzi, tych 
wszystkich, którzy stanęli na mojej drodze. 
Próbowałam zapanować nad własnymi uczuciami, 
mówiłam: „On zasługuje na moją miłośćh, albo „On 
nie zasługuje na uczucieh. Aż zrozumiałam, co jest 
moim przeznaczeniem, kiedy dotarło do mnie, że 
mogłabym stracić to, co w moim życiu najważniejsze.
   – Syna.
   – Właśnie. Najpełniejszego przejawu miłości. 
Kiedy pojawiła się groźba, że mi go zabiorą, 
odnalazłam się i pojęłam, że nigdy nie będę mogła 
niczego mieć i niczego nie będę mogła stracić. 
Płakałam godzinami, i dopiero po wielkim, głębokim 
cierpieniu ta część mnie, którą nazywam Hagią Sofią, 
powiedziała mi: „Bzdura! Miłość zawsze przetrwa! A 
twój syn i tak prędzej czy później odejdzie!h.
   Zaczynałem rozumieć.
   – Miłość nie jest nawykiem, zobowiązaniem ani 
długiem. Nie jest tym, czego nas uczą romantyczne 
piosenki. Oto testament Ateny-Szirin-Hagii Sofii: 
miłość po prostu jest. Bez definicji. Kochaj i nie żądaj 
zbyt wiele. Po prostu kochaj.
   – To trudne.
   – Nagrywasz?
   – Prosiłaś, żebym wyłączył.
   – No to znowu włącz.
   Zrobiłem, o co prosiła, a Atena ciągnęła:
   – Dla mnie to też jest trudne. Dlatego nie wrócę już 
do domu. Będę się ukrywać. Policja ochroni mnie 
przed szaleńcami, ale nie ochroni mnie przed ludzką 
Sprawiedliwością. Miałam do spełnienia misję, a to 
kazało mi pójść tak daleko, że nawet zagroziło utratą 
syna. Mimo to nie żałuję: wypełniłam swoje 
przeznaczenie.
   – Na czym polegała twoja misja?
   – Wiesz na czym, bo od samego początku brałeś w 
tym udział: na przygotowaniu drogi dla Wielkiej 
Matki; na kontynuowaniu tradycji, która przez wieki 
była tłumiona, ale teraz zaczyna się odradzać.
   – Może...
   Urwałem, a ona nie odezwała się słowem, dopóki 
nie dokończyłem zdania.
   – ...może było za wcześnie. Ludzie nie są gotowi. 
Atena roześmiała się.
   – Oczywiście, że nie są gotowi. Stąd konflikty, 
przemoc i obskurantyzm. Posiałam ziarno w wielu 
sercach, a każde z nich da początek Odrodzeniu na 
swój własny sposób. A jedno z tych serc wypełni 
Tradycję w pełni: to Andrea.
   Andrea.
   Ta która jej nienawidziła, która obwiniała ją o 
rozpad naszego związku i mówiła każdemu, kto chciał 
jej wysłuchać, że Atena stała się egoistyczna i próżna i 
w efekcie zniszczyła z takim trudem stworzone dzieło.
   Wstała, podniosła torbę. Hagia Sofia wciąż jej 
towarzyszyła.
   – Widzą twoją aurę. Wyzwala się właśnie z 
jałowego cierpienia.
   – Zdajesz sobie oczywiście sprawę z tego, że 
Andrea cię nie lubi.
   – Naturalnie. Przez prawie pół godziny 
rozmawialiśmy o miłości. Lubienie bądź nielubienie 
nie ma tu nic do rzeczy. Andrea jest osobą absolutnie 
zdolną do wypełnienia swej misji. Ma więcej 
doświadczenia i charyzmy niż ja. Uczyła się na moich 
błędach. Wie, że musi postępować rozważnie. Andrea 
może mnie prywatnie nienawidzić, i może właśnie 
dlatego w tak krótkim czasie udało się jej rozwinąć 
swoje umiejętności – chciała udowodnić, że stać ją na 
więcej niż mnie. Kiedy nienawiść każe się 
człowiekowi rozwijać, staje się ona jedną z wielu form 
miłości.
   Wzięła magnetofon, włożyła go do torby i wyszła. 
Pod koniec tego samego tygodnia sąd wydał 
orzeczenie: po wysłuchaniu stron przyznano Szirin 
Khalil, znanej jako Atena, prawo do zachowania 
opieki nad dzieckiem.
   Ponadto dyrektor szkoły, w której chłopiec się 
uczył, otrzymał oficjalne ostrzeżenie, że wszelkie 
przejawy dyskryminacji skierowane przeciwko 
dziecku będą karane z mocy prawa.
   Wiedziałem, że nie warto dzwonić do niej do jej 
dawnego mieszkania. Zostawiła klucz Andrei, zabrała 
magnetofon, głośniki i trochę ubrań. Właścicielowi 
powiedziała, że wyjeżdża na jakiś czas.
   Czekałem na telefon z zaproszeniem do wspólnego 
uczczenia zwycięstwa. Z każdym mijającym dniem 
moja miłość do Ateny przestawała być źródłem 
cierpienia i przeistaczała się w bezmiar radości i 
spokoju. Już nie czułem się taki samotny. Gdzieś w 
przestworzach nasze dusze – tak jak i dusze 
wszystkich powracających z wygnania – radośnie 
świętowały ponowne spotkanie.
   Minął tydzień i uznałem, że próbuje uwolnić się od 
stresu, wywołanego ostatnimi wydarzeniami. Miesiąc 
później myślałem, że wróciła do Dubaju i podjęła 
znowu swoją pracę. Zadzwoniłem tam, ale 
usłyszałem, że jej od dawna nie widzieli, a na 
wypadek, gdyby się ze mną skontaktowała, prosili o 
przekazanie wiadomości: Drzwi są wciąż dla niej 
otwarte; bardzo jej nam brakuje.
   Opublikowałem serię artykułów na temat 
przebudzenia Wielkiej Matki. Wprawdzie nadeszło w 
związku z nimi kilka obraźliwych listów, których 
autorzy oskarżyli mnie o „propagowanie 
pogaństwah, ale ogólnie zostały doskonale przyjęte 
przez czytelników.
   Dwa miesiące później, kiedy zasiadałem do 
kolacji, zadzwonił kolega z redakcji: w Hampstead 
znaleziono ciało Szirin Khalil, Czarownicy z 
Portobello.
   Została brutalnie zamordowana.
   Spisałem już wszystko, co zostało nagrane na 
taśmach, a teraz dam jej cały tekst. Pewnie jak 
każdego popołudnia poszła na spacer po parku 
narodowym Snowdonia. Dzisiaj są jej urodziny – 
mówiąc ściślej, dzień, który jej przybrani rodzice 
wybrali jako datę jej urodzin. Z tej okazji zamierzam 
wręczyć jej ten maszynopis.
   Viorel, który przyjedzie z dziadkami na 
uroczystość, również przygotował niespodziankę: w 
studiu przyjaciela nagrał swój pierwszy utwór 
muzyczny i wykona go podczas kolacji.
   Atena zapyta mnie potem: „Dlaczego to 
zrobiłeś?h.
   A ja jej odpowiem: „Ponieważ musiałem cię 
zrozumiećh. Przez te wszystkie lata, kiedy byliśmy 
razem, dochodziły do mych uszu tylko opowieści, które 
uważałem za legendy na jej temat. Teraz wiem, że to 
nie są legendy.
   Za każdym razem, kiedy chciałem jej towarzyszyć – 
czy to podczas poniedziałkowych rytuałów w jej 
mieszkaniu, czy też w podróży do Rumunii, czy na 
spotkaniach z przyjaciółmi – prosiła, abym tego nie 
robił. Chciała być wolna, mówiła, a poza tym 
obecność policjanta zawsze działa na wszystkich 
onieśmielająco. W towarzystwie kogoś takiego jak ja 
nawet niewinni czują się jak przestępcy.
   Dwukrotnie byłem bez jej wiedzy w składzie 
zbożowym przy Portobello. Również bez jej wiedzy 
posłałem łudzi, aby ją chronili. Co najmniej jeden 
człowiek, zidentyfikowany później jako wyznawca 
pewnej sekty, został zatrzymany z nożem. Twierdził, że 
duchy poleciły mu zdobyć trochę krwi Czarownicy z 
Portobello, która była objawieniem Wielkiej Matki. 
Krew ta, wyjaśniał, była im potrzebna do spełnienia 
ofiary. Nie zamierzał jej zabić, chciał tylko zebrać 
trochę krwi na chusteczkę. Śledztwo wykazało, że 
istotnie nie chodziło o próbę zabójstwa, mimo to 
postawiono mu zarzuty i odsiedział sześć miesięcy w 
więzieniu.
   Pomysł, aby „zamordować ją” dla świata, nie 
wyszedł ode mnie. Atena chciała zniknąć i spytała 
mnie, czy to jest możliwe. Wyjaśniłem, że gdyby 
wymiar sprawiedliwości pozbawił ją praw 
rodzicielskich, nie mógłbym działać wbrew prawu. Na 
szczęście tak się jednak nie stało. Wyrok był na jej 
korzyść, a więc mogliśmy spokojnie przystąpić do 
realizacji jej planu.
   Atena miała pełną świadomość tego, że rozgłos, 
towarzyszący spotkaniom w składzie zbożowym nie 
przysłuży się jej misji. Nie było sensu stawać przed 
tłumem i zapewniać, że nie jest królową, czarownicą, 
boskim objawieniem – ponieważ lud podąża za tymi, 
którzy mają władzę, a władzę skłonni są oddać w ręce 
kogokolwiek. A to stało w sprzeczności z wszystkim, 
czego nauczała – z wolnością wyboru, poświęcaniem 
własnego dobra, rozwijaniem indywidualnych 
zdolności bez przewodników ani pasterzy.
   Równie bezsensowne było zwykłe zniknięcie, które 
zostałoby odczytane jako wycofanie się na pustynię, 
wniebowstąpienie, pielgrzymka do mistrzów w 
Himalajach, i wszyscy bez końca oczekiwaliby na jej 
powrót. Mnożyłyby się legendy na jej temat, zapewne 
powstałby kult wokół jej osoby. Takie objawy 
obserwowaliśmy już wówczas, kiedy przestała się 
pojawiać na Portobello. Informatorzy donosili, że 
wbrew oczekiwaniom jej kult zatacza coraz szersze 
kręgi. Zawiązywały się inne tego rodzaju grupy, 
pojawiali się osobnicy pretendujący do miana 
„spadkobierców” Hagii Sofii, a zdjęciem Ateny z 
dzieckiem w ramionach, wcześniej opublikowanym w 
jednej z gazet, handlowano pokątnie jako wizerunkiem 
męczennicy, ofiary nietolerancji. Okultyści zaczęli 
mówić o „Zakonie Ateny”, który po uiszczeniu 
stosownej opłaty gwarantował każdemu kontakt z 
„założycielką”.
   Dlatego pozostawała tylko „śmierćh, ale śmierć 
w najpospolitszych okolicznościach, jak z rąk 
mordercy może zginąć w wielkim mieście każdy. W 
związku z tym musiało być spełnione kilka warunków:
   Po pierwsze, zbrodnia w żadnym razie nie może 
być kojarzona z męczeństwem za przekonania 
religijne, w przeciwnym wypadku spowodowalibyśmy 
pogorszenie i tak już nienajlepszej sytuacji.
   Po drugie, ciało winno być znalezione w stanie 
uniemożliwiającym identyfikację.
   Po trzecie, morderca nie może zostać ujęty.
   Po czwarte, potrzebne są zwłoki.
   W takim mieście, jak Londyn, policja codziennie 
ma do czynienia ze zmasakrowanymi szczątkami 
ludzkimi, tyle że zazwyczaj udaje się jej w końcu ująć 
przestępcę. Musieliśmy więc czekać niemal dwa 
miesiące – aż do morderstwa w Hampstead. 
Wprawdzie również znaleźliśmy przestępcę, jednak był 
już martwy – wyjechał do Portugalii i odebrał sobie 
życie strzałem w usta. Sprawiedliwości stało się 
zadość. Teraz wystarczyła już tylko odrobina 
współpracy ze strony moich najbliższych przyjaciół. 
Ręka rękę myje – w końcu nie raz prosili mnie o 
przysługi, nie zawsze kryształowo czyste. O ile nie 
dochodzi do poważnego naruszenia prawa, istnieje – 
nazwijmy to – pewna elastyczność interpretacji 
faktów.
   Rzecz odbyła się następująco. Sprawę 
znalezionych zwłok powierzono mnie i mojemu 
wieloletniemu partnerowi. Niemal równocześnie 
otrzymaliśmy wiadomość, że w Guimaraes policja 
portugalska odkryła zwłoki samobójcy wraz z listem, 
w którym denat przyznawał się do morderstwa w 
Hampstead. List zawierał szczegóły, które w sposób 
jednoznaczny potwierdzały prawdziwość 
pośmiertnego wyznania, oraz polecenie w sprawie 
przekazania pozostawionego przez denata majątku 
instytucjom charytatywnym. To była zbrodnia w 
afekcie – ostatecznie miłość często tak się kończy.
   W pozostawionym liście denat stwierdzał również, 
że przywiózł tę kobietę z jednej z byłych republik 
radzieckich. Zrobił wszystko, aby jej pomóc. Był gotów 
się z nią ożenić i umożliwić starania o stały pobyt w 
Wielkiej Brytanii, ale pewnego dnia znalazł list 
adresowany do jakiegoś Niemca, który zaprosił ją na 
kilka dni do swego zamku.
   W liście kobieta pisała, jak bardzo chce do niego 
pojechać i prosiła o przesłanie biletu na samolot, tak 
aby mogli się jak najszybciej znowu spotkać. Poznali 
się w kawiarni w Londynie i tylko dwukrotnie 
wymienili się listami, nic ponadto.
   Miałem przed sobą idealną układankę.
   Mój przyjaciel trochę się wahał – żaden policjant 
nie lubi mieć na koncie niewyjaśnionej sprawy – ale 
gdy zobowiązałem się wziąć winę na siebie, w końcu 
się zgodził.
   Pojechałem do kryjówki Ateny, do ślicznego 
domku w Oksfordzie. Strzykawką pobrałem odrobinę 
jej krwi. Uciąłem kilka kosmyków jej włosów i lekko je 
nadpaliłem. Te „dowodyh podrzuciłem na miejsce 
zbrodni. Wiedziałem, że test DNA nie będzie możliwy, 
bo nikt nie wiedział, kto był jej prawdziwą matką, ani 
kto był ojcem. Pozostawało jedynie trzymać kciuki i 
Uczyć na to, że morderstwo nie odbije się zbyt dużym 
echem w prasie.
   Zjawiło się kilku dziennikarzy. Opowiedziałem im 
historię o samobójstwie mordercy, wspominając tylko 
nazwę kraju bez podawania miasta. Oświadczyłem, że 
nie wiadomo, jaki był motyw zbrodni, lecz odrzucamy 
całkowicie hipotezę zemsty lub pobudek religijnych. W 
moim przekonaniu (ostatecznie policjanci mają prawo 
się mylić), ofiara została zgwałcona. Prawdopodobnie 
rozpoznała napastnika, dlatego ją zabił, a ciało 
zmasakrował.
   Gdyby Niemiec znowu pisał, jego listy poczta 
odesłałaby z powrotem z adnotacją „adresat 
nieznanyh.
   Zdjęcie Ateny pojawiło się w prasie tylko raz, 
podczas pierwszych zamieszek na Portobello, więc 
ryzyko, że zostanie rozpoznana, było znikome. Oprócz 
mnie o tej sprawie wiedzą tylko trzy osoby: jej rodzice 
i syn. Wszyscy wzięli udział w jej „pogrzebieh, a na 
nagrobku widnieje inskrypcja z jej imieniem.
   Syn odwiedza ją w każdy weekend. Robi wspaniałe 
postępy w szkole.
   Naturalnie pewnego dnia Atena może mieć dosyć 
życia w izolacji i zdecydować się na powrót do 
Londynu. Na szczęście pamięć ludzka jest krótka i z 
wyjątkiem najbliższych przyjaciół nikt nie będzie o niej 
pamiętał. Andrea spełni tutaj rolę katalizatora, w 
końcu – oddajmy jej sprawiedliwość – ma znacznie 
lepsze predyspozycje niż Atena do kontynuowania 
misji. Poza tym, że posiada niezbędny dar, jest aktorką 
– wie, jak sobie radzić z publiką.
   Z tego co wiem, Andrea prowadzi działalność na 
szeroką skalę, a przy tym udało jej się uniknąć 
zbędnego rozgłosu. Słyszałem o ludziach, zajmujących 
kluczowe stanowiska w państwie, którzy są z nią w 
kontakcie i kiedy będzie to konieczne, po osiągnięciu 
odpowiedniej masy krytycznej, skończą z hipokryzją 
wszystkich Wielebnych łanów Bucków świata.
   A właśnie tego pragnie Atena – nie osobistych 
splendorów, jak wielu (na czele z Andrea) uważa, lecz 
tego, aby misja zakończyła się sukcesem.
   Na początku moich dociekań, które zaowocowały 
tym oto tekstem, sądziłem, że utrwalam jej życie po to, 
aby utwierdzić ją w przekonaniu o własnej odwadze i 
doniosłej roli, jaką odegrała. W miarę kolejnych 
rozmów odkrywałem w tej historii również i moje 
własne ukryte „ja” – mimo że za bardzo w te sprawy 
nie wierzę. I stopniowo uzmysławiałem sobie, że 
głównym powodem mojej pracy była potrzeba 
znalezienia odpowiedzi na pytanie, które wciąż mnie 
nurtowało: dlaczego Atena mnie pokochała, skoro tak 
bardzo się różnimy i mamy tak odmienną wizję 
świata?
   Pamiętam, jak pierwszy raz pocałowałem ją w 
kawiarni przy Victoria Station. Pracowała wtedy w 
banku, a ja byłem już detektywem w Scotland Yardzie. 
Po kilku spotkaniach zaprosiła mnie do właściciela 
mieszkania, które wynajmowała, ale odmówiłem – to 
nie w moim stylu.
   Nie pogniewała się, powiedziała tylko, że szanuje 
moją decyzję. Po ponownym przeczytaniu zeznań jej 
znajomych czuję prawdziwą dumę: wygląda na to, że 
Atena nie szanowała decyzji żadnej z pozostałych 
osób.
   Kilka miesięcy później, tuż przed jej wyjazdem do 
Dubaju, wyznałem jej miłość. Odpowiedziała, że czuje 
to samo, chociaż, dodała, powinniśmy się przygotować 
na długie okresy oddzielenia. Każde z nas pracowało 
w innym kraju, ale prawdziwa miłość przetrwa każdą 
rozłąkę.
   To był jedyny raz, kiedy ośmieliłem się ją zapytać: 
„Dlaczego mnie kochasz?”. Odparła: „Nie wiem i 
kompletnie mnie to nie interesuje”.
   Teraz, kiedy po raz ostatni przeglądam ten tekst, 
wydaje mi się, że odpowiedź znalazłem w jej ostatniej 
rozmowie z dziennikarzem.
   Miłość jest.
   
   25/02/2006 19:47:00 
   Ukończone w dniu św. Ekspedyta, 2006
   



 – 1 –


