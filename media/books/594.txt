



                                                                J.R.R. Tolkien


                         Hobbit, czyli tam i z powrotem



  TLUM: Maria Skibiniewska
 OPRAC: Tomasz Kaczanowski <kaczuch@kki.net.pl> 
 
1. Nieproszeni goście 
 
  W pewnej norze ziemnej mieszkał sobie pewien hobbit. Nie była to 
szkaradna, brudna, wilgotna nora, rojąca się od robaków i cuchnąca 
błotem, ani też sucha, naga, piaszczysta nora bez stołka, na którym by 
można usiąść, i bez dobrze zaopatrzonej spiżarni; była to nora hobbita, to 
znaczy: nora z wygodami. 
  Miała drzwi doskonale okrągłe jak okienko okrętowe, pomalowane na 
zielono, z lśniącą, żółtą mosiężną klamką, sterczącą dokładnie pośrodku. 
Drzwi prowadziły do hallu, który miał kształt rury i wyglądał jak tunel: 
był to bardzo wygodny tunel, nie zadymiony, z boazerią na ścianach i 
chodnikiem na kafelkowej podłodze; nie brakowało tu politurowanych 
krzeseł ani mnóstwa wieszaków na kapelusze i płaszcze, bo hobbit bardzo 
lubił gości. Tunel wił się w skrętach, wił się i wił, wdrążając się głęboko, 
choć wcale nie prostą drogą, we wnętrze pagórka - a raczej: Pagórka, bo 
tak go nazywano w promieniu wielu mil - a mnóstwo okrągłych drzwiczek 
otwierało się to po jednej, to po drugiej jego stronie. Hobbici nie uznają 
schodów. Sypialnie, łazienki, piwnice, spiżarnie (mnóstwo spiżarni!), 
garderoby (hobbit miał kilka pokoi przeznaczonych wyłącznie na 
ubrania), kuchnie, jadalnie - wszystko mieściło się na tym samym piętrze, 
a nawet wzdłuż tego samego korytarza. Najparadniejsze pokoje 
znajdowały się z lewej strony, (patrząc od wejścia), ponieważ tylko te 
miały okna, głęboko osadzone, okrągłe okna z widokiem na ogród, a dalej 
na łąki zbiegające w dół ku rzece. 
Ów hobbit był bardzo zamożnym hobbitem, a nazywał się Baggins. 
Bagginsowie żyli w okolicy Pagórka od niepamiętnych czasów i cieszyli 
się powszechnym szacunkiem nie tylko dlatego, że prawie wszyscy byli 
bogaci, lecz także dlatego, że nigdy nie miewali przygód i nie sprawiali 
niespodzianek: każdy z góry wiedział, co Baggins powie o tej czy innej 
sprawie, tak że nie potrzebował go trudzić zadawaniem pytań. W tej 
historii opowiemy o Bagginsie, którego spotkała przygoda i który zrobił 
oraz powiedział wiele rzeczy niespodziewanych. Mógł był wskutek tego 
utracić szacunek sąsiadów, ale zyskał... no, przekonacie się sami, czy coś 
zyskał w końcu. 
  Matką naszego hobbita... ale co to jest hobbit? Zdaje mi się, że wymaga 
to wyjaśnienia. W dzisiejszych czasach bowiem hobbitów bardzo rzadko 
można spotkać: nie ma ich wiele, a poza tym unikają Dużych Ludzi - jak 
nazywają nas. Hobbici są - czy może byli - małymi ludźmi, mniejszymi 
od krasnoludów - różnią się też od nich tym, że nie noszą brody - lecz 
znacznie większymi od liliputów. Nie uprawiają wcale albo prawie wcale 
czarów, z wyjątkiem chyba zwykłej, powszedniej sztuki, która pozwala im 
znikać bezszelestnie i błyskawicznie, kiedy duzi, niemądrzy ludzie, jak ty 
i ja, zabłądzą w ich pobliże, hałasując niczym słonie, tak że na milę 
można ich usłyszeć. Hobbici są skłonni do tycia, zwłaszcza w pasie: 
miewają wypięte brzuchy; ubierają się kolorowo (najchętniej zielono i 
żółto); nie używają obuwia, ponieważ stopy ich z przyrodzenia opatrzone 
są twardą podeszwą i porośnięte bujnym, ciemnym, brunatnym włosem, 
podobnie jak głowa (zwykle kędzierzawa); mają długie, zręczne, smagłe 
palce i poczciwe twarze, a śmieją się dużo, basowo i serdecznie 
(szczególnie po obiedzie, który - w miarę możności - jadają dwa razy 
dziennie). Teraz jeż wiecie o nich dość na początek. Jak więc mówiłem, 
matką naszego hobbita - to jest Bilba Bagginsa - była słynna Belladonna 
Tuk, jedna z trzech niepospolitych córek Starego Tuka, głowy wszystkich 
hobbitów mieszkających Za Wodą, czyli za rzeczką, która płynęła u stóp 
Pagórka. Powiadano, że dawnymi czasy ten i ów Tuk brał żonę z 
plemienia czarodziejów (nieżyczliwi twierdzili że to były gobliny); 
rzeczywiście Tukowie zawsze mieli w sobie coś niezupełnie hobbickiego, 
a od czasu do czasu zdarzało się, że ktoś z członków tego rodu wyruszał w 
świat szukać przygód. Taki Tuk znikał dyskretnie, a rodzina nie 
rozgłaszała sprawy; fakt jednak, że Tukowie nie byli tak szanowani jak 
Bagginsowie, chociaż niewątpliwie od nich bogatsi. 
  Co prawda Belladonna Tuk, odkąd została panią Bungową Baggins, nie 
miewała żadnych przygód. Bungo, ojciec Bilba, zbudował dla niej 
(częściowo za jej posag) norę tak wspaniałą, że nie znalazłoby się nic 
podobnego ani pod Pagórkiem, ani za Pagórkiem, ani Za Wodą, i w tej 
norze mieszkali małżonkowie aż do końca swoich dni. Mimo wszystko 
wydaje się prawdopodobne, że Bilbo, jedyny syn Belladonny, chociaż 
wyglądał i zachowywał się dokładnie tak, jakby był drugim wydaniem 
swojego solidnego i spokojnego ojca, odziedziczył po kądzieli ziarenko 
dziwactwa i że to ziarenko czekało tylko na okazję, by zakiełkować. 
Okazja jednak się nie nadarzyła, aż Bilbo dorósł, skończył pięćdziesiąt lat 
czy coś koło tego, zamieszkał w pięknej hobbickiej norze zbudowanej 
przez ojca, w norze, którą wam już opisałem i - jak się zdawało - osiadł w 
swoim domu na dobre. 
  Dziwnym trafem pewnego ranka, dawno, dawno temu, w czas dla świata 
spokojny, gdy mniej na nim było zgiełku, a więcej zieleni, gdy hobbici 
żyli liczni i szczęśliwi, a Bilbo Baggins zjadłszy śniadanie stał pod swymi 
drzwiami i ćmił olbrzymią, długą, drewnianą fajkę, sięgającą mu prawie 
do kosmatych palców u nóg (porządnie wyszczotkowanych) - przechodził 
tamtędy Gandalf. Gandalf! Gdybyście o nim słyszeli bodaj ćwierć tego, co 
ja - a ja słyszałem ledwie małą cząstkę tego, co o nim mówią - już byście 
wiedzieli, że czeka was na pewno niezwykła historia. Gdziekolwiek 
bowiem zjawił się Gandalf, opowieści i przygody jakby cudem wyrastały 
dokoła niego. Nie przechodził drogą pod Pagórkiem od bardzo dawna, a 
mianowicie od śmierci swego przyjaciela, Starego Tuka, toteż hobbici 
niemal zapomnieli, jak wygląda. Małe hobbity i hobbitki zdążyły 
podorastać przez czas, gdy Gandalf bawił w sobie wiadomych sprawach 
daleko za Pagórkiem i po drugiej stronie Wody. 
  Nic więc nie podejrzewał Bilbo, gdy owego ranka zobaczył małego 
staruszka w wysokim, spiczastym, niebieskim kapeluszu, w długim 
szarym płaszczu przepasanym srebrną szarfą, z długą siwą brodą sięgającą 
poniżej pasa, obutego w ogromne czarne buty. 
  - Dzień dobry - powiedział Bilbo i powiedział to z całym przekonaniem, 
bo słońce świeciło, a trawa zieleniła się pięknie. Gandalf jednak spojrzał 
na niego spod bujnych, krzaczastych brwi, które sterczały aż poza 
szerokie rondo kapelusza. 
  - Co chcesz przez to powiedzieć? - spytał. - Czy życzysz mi dobrego 
dnia, czy oznajmiasz, że dzień jest dobry, niezależnie od tego, co ja o nim 
myślę; czy sam dobrze się tego ranka czujesz, czy może uważasz, że 
dzisiaj należy być dobrym? 
  - Wszystko naraz - rzekł Bilbo. - A na dodatek, że w taki piękny dzień 
dobrze jest wypalić fajkę na świeżym powietrzy. Jeżeli masz przy sobie 
fajkę, siądź przy mnie, poczęstuję cie moim tytoniem. Nie ma co się 
śpieszyć, cały dzień przed nami. - To rzekłszy Bilbo siadł na ławce obok 
swych drzwi, założył nogę na nogę i dmuchnął pięknym, siwym kółkiem 
dymu, które nie tracąc kształtu pożeglowało w powietrzy aż nad szczyt 
Pagórka. 
  - Bardzo ładnie - powiedział Gandalf. - Ale nie mam dziś czasu na 
puszczanie kółek z dymu. Szukam kogoś, kto by zechciał wziąć udział w 
przygodzie, to znaczy w wyprawie, którą właśnie przygotowuję; bardzo 
trudno kogoś takiego znaleźć. 
  - Ja myślę, że trudno! W naszych stronach! My tu jesteśmy naród prosty 
i spokojny, nie potrzeba nam przygód. Przygody! To znaczy: 
nieprzyjemności, zburzony spokój, brak wygód. Przez takie rzeczy można 
się spóźnić na obiad. Nie pojmuję, co się w tym komuś może podobać - 
rzekł nasz pan Baggins, zatknął wielki palec lewej ręki za wycięcie 
kamizelki pod pachą i wypuścił drugi z kolei, jeszcze większy pierścionek 
dymu. Potem sięgnął po ranną pocztę i zaczął czytać listy, udając, że nie 
zwraca wcale uwagi na staruszka. Doszedł do wniosku, że nie jest to 
odpowiednie dla niego towarzystwo, i chciał się go co prędzej pozbyć. 
Ale Gandalf nie ruszył sie z miejsca. Stał oparty na lasce i nic nie mówiąc 
przyglądał się hobbitowi, aż w końcu Bilbo zmieszał się, a nawet trochę 
rozgniewał. 
  - Dzień dobry - powiedział wreszcie. - Nie życzymy sobie tutaj żadnych 
przygód, dziękujemy pięknie. Spróbuj za Pagórkiem albo po drugiej 
stronie Wody. 
  Miało to znaczyć, że uważa rozmowę za skończoną. 
  - Jakże wiele różnych znaczeń ma w twoich ustach "dzień dobry"! - rzekł 
Gandalf. - Tym razem chciałeś przez to powiedzieć, że masz mnie dość i 
że dzień nie będzie naprawdę dobry, póki stąd nie odejdę. 
  - Ależ co znowu, co znowu, drogi panie?! Proszę cię, wybacz, bo coś mi 
się zdaje, że nie znam twojego nazwiska. 
  - Tak, tak, mój drogi, ale ja znam twoje nazwisko, panie Bilbo Baggins. 
Ty także znasz moje, chociaż zapomniałeś, jak wygląda ten, kto je nosi. 
Jestem Gandalf. Gandalf to ja. Nie do wiary, że doczekałem, by mnie syn 
Belladonny Tuk częstował swoim "dzień dobry" jak wędrownego 
kramarza, co handluje guzikami. 
  - Gandalf! Gandalf! Wielkie nieba! Czyżby ten sam wędrowny 
czarodziej, który Staremu Tukowi podarował magiczne brylantowe spinki, 
co to same się zapinały, a odpinały tylko na rozkaz? Ten, co podczas 
przyjęć opowiadał takie cudowne historie o smokach, goblinach i 
wielkoludach, o ratowaniu księżniczek i o niespodziewanym szczęściu 
wdowich synów? Ten Gandalf może, który puszczał takie nadzwyczajne, 
wspaniałe ognie sztuczne? Pamiętam je! Stary Tuk bawił nas nimi w noc 
sobótkową. Cudowne! Strzelały w górę jak olbrzymie ogniste lilie, lwie 
pyszczki i złoty deszcz i wisiały w półmroku na niebie przez cały wieczór. 
- Zauważyliście już z pewnością, że pan Baggins nie był wcale tak 
prozaicznym hobbitem, za jakiego chciał uchodzić, i że bardzo lubił 
kwiaty. - A niechże cię! - ciągnął dalej. - Czyżby ten sam Gandalf, z 
którego namowy wiele spokojnych chłopców i dziewcząt ruszyło w świat 
po szaleńcze przygody, zaczynając od łażenia po drzewach, a kończąc na 
podróżowaniu na gapę statkami pływającymi między tym a Drugim 
Brzegiem? Słowo daję, życie było wtedy wcale zabaw... to znaczy, 
chciałem powiedzieć, że w swoim czasie narobiłeś niemało zamieszania 
w tej okolicy. Przepraszam cię, nie miałem pojęcia, że wciąż jeszcze 
zajmujesz się tymi rzeczami. 
  - A cóż bym mógł robic innego? - odparł czarodziej. - Swoją drogą, rad 
jestem, że to i owo zapamiętałeś o mnie. Mam wrażenie, że moje ognie 
sztuczne w każdym razie mile wspominasz, a to już budzi pewne 
nadzieje. Doprawdy, przez przyjaźń dla twego dziadka, Starego Tuka, i tej 
biednej Belladonny dam ci to, o co mnie prosiłeś. 
  - Wybacz, proszę. O nic nie prosiłem. 
  - Owszem, owszem, nawet dwukrotnie. Prosiłeś o wybaczenie. Udzielam 
ci go. A nawet zrobię więcej: wyślę cię na tę wyprawę, żebyś użył 
przygody. Będzie to bardzo zabawne dla mnie, a dla ciebie bardzo 
zdrowe, a w dodatku prawdopodobnie korzystne, oczywiście jeśli w ogóle 
wyjdziesz z tego cało. 
  - Przepraszam! Nie życzę sobie przygód, dziękuje ślicznie! Nie dziś. Do 
widzenia! Ale proszę cię, zajdź do mnie na herbatkę, kiedy ci dogadza. 
Czemuż by nie jutro, na przykład? Przyjdź jutro. Do widzenia. - To 
rzekłszy hobbit zrobił w tył zwrot, skoczył do wnętrza nory przez okrągłe, 
zielone drzwiczki, które zatrzasnął za sobą pośpiesznie, nie tak jednak 
pośpiesznie, by Gandalf mógł się poczuć dotknięty. Bądź co bądź 
czarodziej to czarodziej. 
  - Po kiego licha zaprosiłem go na herbatę! - rzekł do siebie Bilbo, 
kierując się w stronę spiżarni. Dopiero co zjadł śniadanie, przyszło mu 
jednak do głowy, że kawałek... lub dwa kawałki ciasta, popite jakimś 
trunkiem, dobrze mu zrobią po przeżytym strachu. 
  Gandalf tymczasem wciąż jeszcze stał za drzwiami i śmiał się dość 
długo, chociaż cichutko. Po chwili podszedł bliżej i ostrzem laski 
wyskrobał na pięknych, zielonych drzwiach frontowych hobbita jakiś 
dziwaczny znak. Odszedł potem, w tym samym momencie, gdy Bilbo, 
kończąc drugi kawałek ciasta, nabrał przeświadczenia, że bardzo sprytnie 
wymigał się od wszelkich przygód. 
  Nazajutrz prawie zapomniał o Gandalfie. Nigdy nie pamiętał zbyt 
dokładnie różnych rzeczy, jeśli ich nie zapisał w swoim kalendarzyku 
terminowym, na przykład tak: środa, herbata z Gandalfem. Poprzedniego 
dnia zanadto był podniecony, by o czymś takim pomyśleć. 
  Gdy zbliżała się pora podwieczorku, u drzwi wejściowych przenikliwie 
zadźwięczał dzwonek i wtedy dopiero Bilbo przypomniał sobie wszystko. 
Pędem pobiegł nastawić imbryk, do nakrycia dodał drugą filiżankę i 
talerzyk oraz parę ciastek, po czym ruszył do drzwi. Miał na końcu języka 
słowa: "Przepraszam, że dałem ci czekać" - kiedy nagle spostrzegł, że za 
drzwiami stoi wcale nie Gandalf, lecz krasnolud z błękitną brodą 
zatkniętą za złoty pas i z oczyma jasno błyszczącymi spod 
ciemnozielonego kaptura. Ledwie drzwi się uchyliły, a krasnolud już 
wpakował się do hallu, jak gdyby był oczekiwanym gościem. 
  Powiesił płaszcz z kapturem na najbliższym kołku i 
  - Dwalin, do usług - oświadczył, kłaniając się nisko. 
  - Bilbo Baggins, nawzajem - rzekł hobbit, zbyt zdumiony, by zdobyć się 
od razu na jakieś pytanie. Gdy milczenie, które potem zapadło, 
przedłużało się kłopotliwie, dodał: - Właśnie miałem siąść do 
podwieczorku; proszę cię, wejdź i napij się ze mną herbaty. - Brzmiało to 
może trochę oschle, Bilbo jednak miał jak najlepsze intencję. Cóż byś ty 
zrobił na jego miejscu, gdyby jakiś krasnolud nieproszony przyszedł do 
ciebie i powiesił swój płaszcz w twojej sieni, nie usprawiedliwiając się 
ani słowem? 
  Nie zabawili długo za stołem, ściśle mówiąc zaczynali dopiero po 
trzecim kawałku ciasta, gdy rozległ się znowu dzwonek, jeszcze 
głośniejszy niż poprzedni. 
  - Wybacz! - rzekł hobbit i pobiegł go drzwi. 
  "A więc jesteś nareszcie" - chciał zawołać, pewny, że tym razem ujrzy 
Gandalfa. Ale to nie był Gandalf. Zamiast niego ukazał się w progu 
bardzo stary krasnolud z białą brodą, w czerwonym kapturza; ten również 
skoczył skwapliwie w uchylone drzwi, jakby został zaproszony. 
  - Zaczynają się, jak widzę, schodzić - powiedział, spostrzegając na kołku 
zielony kaptur Dwalina, i powiesił w najbliższym sąsiedztwie swój, 
czerwony.   - Balin, do usług - rzekł kładąc rękę na piersi. 
  - Dziękuję - rzekł Bilbo, któremu zdumienie dech zaparło. Nie była to 
wcale stosowna odpowiedź, lecz słowa "zaczynają się schodzić" zrobiły 
na nim wstrząsające wrażenie. Lubił gości, lubił jednak znać osoby 
przychodzące do jego domu i wolał też zapraszać je z własnej chęci. 
Mignęła mu okropna myśl, że ciasta może nie starczyć dla wszystkich, a 
wówczas on, jako gospodarz - znał bowiem obowiązki gościnności i 
gotów był ich przestrzegać, nawet gdyby okazały się bardzo bolesne - 
będzie musiał obejść się smakiem. 
  - Proszę, wejdź i wypij filiżankę herbaty - zdołał wyjąkać, nabrawszy 
tchu w piersi. 
  - Wolałbym małe piwo, jeśli ci to nie zrobi różnicy, zacny panie - rzekł 
siwobrody Balin. - Nie mam wszakże nic przeciw ciastu, zwłaszcza gdyby 
się znalazł kawałek placka z kminkiem. 
  - Znajdzie się niejeden! - Bilbo sam się zdziwił, słysząc swoją szybką 
odpowiedź, po czym, nie wiedząc kiedy i jak, skoczył do spiżarni po dwa 
piękne, krągłe placki, które upiekł wczesnym popołudniem, żeby mieć co 
przekąsić do poduszki. 
  Kiedy wrócił, zastał Balina i Dwalina gawędzących przy stole jak dwaj 
starzy przyjaciele (rzeczywiście byli rodzonymi braćmi). Bilbo zdążył 
postawić przed nimi piwo i ciasto, gdy znów dzwonek zadźwięczał 
donośnie raz i drugi. 
  "Teraz to już z pewnością Gandalf" - pomyślał Bilbo i sapiąc pomknął 
przez tunel. Ale to nie był Gandalf, tylko dwóch krasnoludów. Obaj mieli 
niebieskie kaptury, srebrne pasy i żółte brody, a każdy dźwigał worek z 
narzędziami i łopatę. Skoczyli w drzwi natychmiast, gdy je Bilbo 
otworzył - on wszakże już się temu wcale nie dziwił. 
  - Czym mogę służyć? - spytał. 
  - Kili, do usług - powiedział pierwszy krasnolud. 
  - I Fili - dodał drugi, po czym obaj ściągneli niebieskie kaptury i ukłonili 
się grzecznie. 
  - Nawzajem, sługa wasz i waszych rodzin - odparł Bilbo, tym razem już 
nie zapominając o dobrym wychowaniu. 
  - Dwalin i Balin już tu są, jak widzę - powiedział Kili. - Dołączymy się 
więc do gromady. 
  "Gromada! - pomyślał pan Baggins. - Nie podoba mi się to wyrażenie. 
Doprawdy, muszę przysiąść choć na minutę, zebrać myśli i napić się 
czegoś". Ledwie pociągnął jeden łyk - przycupnąwszy w kącie, podczas 
gdy czterech krasnoludów rozsiadło się za stołem, gadając o kopalniach i 
o złocie, i o kłopotach z goblinami, i o spustoszeniach dokonywanych 
przez smoki, i o tysiącu innych rzeczy, których Bilbo nie rozumiał i nie 
chciał rozumieć, ponieważ brzmiały zbyt awanturniczo - gdy: ding, dong, 
ling, dang - zaśpiewał dzwonek, jak gdyby jakiś mały, niegrzeczny 
hobbitek próbował urwać sznur. 
  - Ktoś jest pod drzwiami - powiedział Bilbo mrugając nerwowo. 
  - Czterech ktosiów, sądząc z dzwonka - rzekł Fili. - Zresztą idąc tu 
widzieliśmy ich daleko na drodze za nami. 
  - Biedny mały hobbit usiadł w hallu i ukrył głowę w dłoniach, zadając 
sobie w duchu pytanie, co się właściwie stało i co się dalej stanie, i czy 
wszyscy ci goście zostaną u niego na kolacji. Ale dzwonek zadźwięczał 
najgłośniej, jak potrafił, więc Bilbo pobiegł do drzwi. Okazało się, że to 
wcale nie czterech, lecz pięciu krasnoludów. Ten piąty zdążył nadejść, 
gdy Bilbo marudził w hallu. Ledwie gospodarz nacisnął klamkę, a już 
wszyscy przybysze byli we wnętrzu jego domu i kłaniali się mówiąc "do 
usług" jeden przez drugiego. Dori, Nori, Ori, Oin i Gloin brzmiały ich 
imiona; wkrótce też pięć kapturów: dwa purpurowe, jeden szary, jeden 
brązowy i jeden biały - zawisło na kołkach, krasnoludy zaś zatknąwszy 
krzepkie dłonie za złote i srebrne pasy, ruszyły do jadalni. Zebrała się tam 
już spora gromada. Ten wołał o piwo, tamten o porter, ów o kawę, a 
wszyscy o ciastka, toteż hobbit miał przez pewien czas pełne ręce roboty. 
Potężny dzban kawy właśnie grzał się na kominku, placki już zniknęły, a 
krasnoludy zabrały się do maślanych bułeczek - gdy nagle głośne 
kołatanie dobiegło ich uszu. Nie dzwonek, lecz trach, trach! Ktoś walił 
laską w piękne zielone drzwi hobbita! 
  Bilbo puścił się korytarzem bardzo zagniewany i do cna ogłupiały. 
Równie fatalnej środy w życiu nie pamiętał. Otworzył drzwi znienacka, 
tak że wszyscy runęli do środka, jeden na drugiego. Znowu krasnoludy, 
czwórka! A za ich plecami stał Gandalf oparty o laskę i śmiał się głośno. 
Wydrapał laską porządną szramę w pięknych drzwiach, a przy tej 
sposobności zatarł tajemniczy znak, który na nich zrobił poprzedniego 
ranka. 
  - Ostrożnie, ostrożnie! - rzekł. - Wcale to co ciebie niepodobne, mój 
Bilbo, żeby najpierw przetrzymywać gości na słomiance, a potem 
otwierać drzwi tak, jakbyś z procy strzelał. Pozwól, że ci przedstawię: oto 
Bifur, Bofur, Bombur, a nade wszystko - Thorin! 
  - Do usług! - krzyknęli Bifur, Bofur i Bombur, stając w szeregu. 
Powiesili na kołkach dwa kaptury żółte i jeden jasnozielony oraz czwarty: 
błękitny z długim srebrnym chwastem. Błękitny kaptur należał do 
Thorina, ogromnego, dostojnego krasnoluda; był to nie kto inny, lecz 
sławny Thorin Dębowa Tarcza we własnej osobie, zgoła w tym momencie 
nie zachwycony, że przydarzyło mu się paść plackiem w sieni Bilbo, z 
Bifurem, Bofurem i Bomburem na grzbiecie. Na dobitkę grubas Bombur 
był bardzo ciężki. Thorin zachował się wyniośle i nie wspomniał nic o 
"usługach", lecz biedny pan Baggins tyle razy powtórzył: - Och, 
przepraszam! - że wreszcie dumny krasnolud mruknął: - Nie ma za co - i 
rozchmurzył czoło. 
  - Nikogo nie brakuje - rzekł Gandalf, spoglądając na trzynaście 
wiszących rzędem kapturów - a były to kaptury odświętne, wizytowe, 
odpinane od płaszczy - i na swój własny kapelusz obok nich. - Wcale 
wesołe zgromadzenie! Mam nadzieję, że dla maruderów zostało coś 
jeszcze do zjedzenia i wypicia. Co tam masz? Herbatę? Nie, dziękuję. Co 
do mnie, proszę o kropelkę czerwonego wina. 
  - Ja też - powiedział Thorin. 
  - I o konfitury malinowe, i o szarlotkę. 
  - I o pasztecik z mięsem, i o ser. 
  - I o gulasz wieprzowy z sałatą. 
  - Jeszcze ciastek, jeszcze piwa, jeszcze kawy, jeśli łaska - wołały inne 
krasnoludy zza drzwi jadalni. 
  - Bądź tak dobry i ugotuj kilka jajek - krzyknął Gandalf w ślad za 
hobbitem, który już kuśtykał w stronę spiżarni. A przy okazji przynieś na 
zimno kurczęta pieczone i pomidory. 
  "On, zdaje się, zna moją spiżarnię równie dobrze jak ja sam" - pomyślał 
pan Baggins, całkowicie skołowaciały; zaczynał już podejrzewać, czy 
najokropniejsza przygoda nie spotka go we własnym domu. Nim zmieścił 
na ogromnej tacy wszystkie butelki, półmiski, noże, widelce, szklanki, 
talerze, łyżeczki i tak dalej - oblał się potem, dostał wypieków i stracił do 
reszty humor. 
  - Tam do licha z tymi krasnalami! - powiedział głośno. - Nie mógłby to 
jeden z drugim ruszyć się i pomóc trochę? 
  I patrzcie! W drzwiach kuchni już stali Balin i Dwalin, a za nimi Fili i 
Kili. Nim Bilbo zdążył bodaj kichnąć, chwycili tacę i kilka małych 
stolików, zanieśli do sali i zmienili wszystkie nakrycia. 
  Na honorowym miejscu siedział Gandalf, a trzynastu krasnoludów wokół 
niego przy stole. Bilbo zaś, na stołeczku przy kominku, żuł biszkopt 
(apetyt opuścił go całkowicie) i usiłował robić dobrą minę, jakby 
wszystko, co się działo, było rzeczą najzwyklejszą w świecie, a wcale nie 
żadną przygodą. Krasnoludy jadły i jadły, gadały i gadały, a czas płynął. 
Wreszcie odsunęły krzesła od stołu, a Bilbo zerwał się, żeby pozbierać 
talerze i szklanki. 
  - Przypuszczam, że zechcecie wszyscy zostać na kolacji? - spytał, jak 
umiał najgrzeczniej, lecz bez nalegania. 
  - Ma się rozumieć! - odparł Thorin. - Po kolacji także. Nie uporamy się z 
naszymi sprawami do późna w noc, a przedtem musimy trochę użyć 
muzyki. Teraz sprzątajcie! 
  Na to dwunastu krasnoludów - ale nie Thorin, bo Thorin był zbyt 
dostojny i został przy stole, rozmawiając z Gandalfem - skoczyło na 
równe nogi i zaczęło układać nakrycia w wysokie stosy. Nie czekając na 
tace, ruszyli do kuchni, a każdy niósł na jednej dłoni chwiejącą się 
piramidę talerzy, ukoronowaną na szczycie pustą butelką; hobbit biegł za 
nimi aż piszcząc ze strachu: "błagam, uważajcie!", "po cóż się 
trudzicie?!", "ja przecież sam chętnie..." Ale krasnoludy zamiast 
odpowiedzieć zaśpiewały chórem: 
 
Tłuczmy szklanki, spodki, miski, 
Niech gospodarz żyje nasz! 
A choć Bilbo płaczu bliski, 
Niechaj drzazgi lecą z flasz! 
 
Obrus w strzępy, dzbanek mleka 
O podłogę! Trzask i huk! 
Kości wkoło porozwlekać, 
Butlę wina prask o próg! 
 
Buch czerepy w garnek śmiało 
Szkło na drobny tłuczmy piach - 
A co jeszcze pozostało, 
O podłogę bęc i trach! 
 
Baczność! Bilbo płaczu bliski, 
Zaraz usłyszycie jęk - 
Więc uwaga tam na miski! - 
Trach i prask, i bęc, i brzdęk! 
 
  Oczywiście krasnoludy nic z tych okropności nie wprowadziły w czyn, 
wszystko w mig zostało umyte i porządnie ustawione, a przez cały czas 
hobbit kręcił się pośrodku kuchni, usiłując podpatrzyć, co dziwni goście 
robią. Potem wrócili do sali i zastali tam Thorina z nogami opartymi o 
kratę przed kominkiem i ćmiącego fajkę. Wydmuchiwał ogromne 
pierścienie z dymu, a każdy z nich leciał tam, gdzie mu Thorin kazał: 
kominem w górę, za stojący na parapecie kominka zegar, pod stół lub pod 
sufit, gdzie krążyły w kółko, w kółko; ale gdziekolwiek leciały, nie mogły 
umknąć przed Gandalfem, który ze swej krótkiej drewnianej fajeczki - 
pyk! - wypuszczał mniejsze pierścionki dymu prost w środek 
Thorinowych. Potem te kółka Gandalfa zieleniały z radości, że sztuka się 
udała, i wracały nad głowę czarodzieja. W chmurze kolorowych pierścieni 
dymu wyglądał naprawdę czarodziejsko. Bilbo stał jak urzeczony - bardzo 
lubił kółka z dymu - i zaczerwnienił się na myśl, że poprzedniego ranka 
taki był dumny ze swoich pierścionków, które wysyłał nad Pagórek. 
  - A teraz muzyka - rzekł Thorin. - Przynieście instrumenty. 
  Kili i Fili skoczyli po swoje worki i wrócili każdy ze skrzypcami; Dori, 
Nori i Ori wydobyli spod płaszczy flety, Bombur przyniósł z hallu bęben; 
Bifur i Bofur także wyszli na chwilkę i zjawili się z klarnetami, które 
pozostawili przedtem wśród lasek w sieni; Dwalin i Balin powiedzieli: - 
Przepraszam, zostawiłem swój instrument na ganku - na co Thorin 
zawołał: - Przynieście i mój przy sposobności! - Przytaszczyli więc dwie 
ogromne wiolonczele, większe niemal od nich samych, oraz harfę Thorina 
w zielonym pokrowcu. Była to piękna złota harfa, a gdy Thorin dotknął 
strun, natychmiast zabrzmiała muzyka tak niespodziana i słodka, że Bilbo 
zapomniał o wszystkim i wyobraźnia przeniosła go daleko, w tajemnicze 
krainy, nad którymi świecą dziwne księżyce, daleko za Wodę, daleko od 
hobbickiej norki pod Pagórkiem. 
  Mrok płynął do sali przez małe okienko w stoku Pagórka, płomienie na 
kominku migotały - był kwiecień - a krasnoludy grały wciąż, grały, a cień 
brody Gandalfa drżał na ścianie. 
  Ciemności wypełniły pokój, ogień zgasł, cienie zniknęły - a krasnoludy 
grały jeszcze. Nagle któryś zaczął śpiewać do wtóru melodii, potem inni 
przyłączyli swe głosy, niskie, przytłumione głosy krasnoludów 
przyzwyczajonych z dawnych czasów do śpiewania w swoich głębokich 
podziemnych siedzibach. A oto parę strofek z ich pieśni, chociaż 
naprawdę nie sposób wyobrazić jej sobie bez muzyki: 
 
Ponad gór omglony szczyt 
Lećmy, zanim wstanie świt, 
By jaskinom, lochom, grotom 
Czarodziejskie wydrzeć złoto! 
 
Już krasnali działa czar; 
W ciszę młotów dźwięk się wdarł, 
Tam gdzie mrok pod skałą władnie 
I gdzie dziwy drzemią na dnie. 
 
Dawnych elfów możny ród 
Złota tu zgromadził w bród 
I w podziemnych kuźniach młotem 
Z kruszcu miecze kował złote. 
 
Na srebrzystych nitek pas 
Nizał błyski lśniących gwiazd, 
W złotych koron zaś obręcze. 
Księżycowe wplatał tęcze. 
 
Ponad gór omglony szczyt 
Lećmy, zanim wstanie świt, 
By jaskinom, lochom, grotom 
Czarodziejskie wydrzeć złoto! 
 
Złote harfy leżą wiek, 
Gdzie nie kopał żaden człek, 
A w nich pieśni drzemie mnogo 
Nie słyszanych przez nikogo 
 
Nagle sosen słuchać szum, 
Wichrów nocą zawył tłum 
I czerwonym, żywym ogniem 
Drzewa płoną jak pochodnie. 
 
Gdzieś w dolinie bije dzwon 
Ludzie patrzą z wszystkich stron, 
A gniew Smoka ciska gromy 
Na struchlałe, kruche domy. 
 
Dymią góry w blasku gwiazd, 
Dla krasnali przyszedł czas. 
Po pagórkach, po urwiskach 
W księżycowych biegną błyskach. 
 
Ponad gór omglony szczyt 
Lećmy, zanim wstanie świt, 
Żeby wydrzeć lochom, grotom 
Nasze harfy, nasze złoto! 
 
  Gdy tak śpiewali, Bilbo poczuł, że budzi się w nim miłość do pięknych 
rzeczy, które powstają dzięki pracy rąk, zręczności i czarom, namiętna i 
zazdrosna miłość, najgorętsza pożądliwość serc krasnoludzkich. Coś z 
dziedzictwa Tuków ocknęło się w hobbicie, zapragnął ruszyć w świat, 
zobaczyć wysokie góry, usłyszeć szum sosen i potoków, zbadać głębie 
jaskiń, miecz nosić u boku zamiast laski. Wyjrzał przez okno. Na 
ciemnym niebie ponad drzewami świeciły gwiazdy. Pomyślał o klejnotach 
krasnoludów, błyszczących w mroku podziemi. Nagle z lasu za Wodą 
wystrzelił w górę płomień - ktoś pewnie rozpalił ognisko - i hobbitowi 
wydało się, że to zbójeckie smoki spadły na jego spokojny Pagórek i chcą 
wszystko puścić z dymem. Wzdrygnął się i bardzo szybko stał się znów 
zwykłym panem Bagginsem z Bag End, pod Pagórkiem. 
  Wstał, drżąc cały. Pół jego duszy mówiło mu, że trzeba niby to iść po 
lampę, a naprawdę ukryć się w piwnicy za beczkami piwa i nie wyłazić 
stamąd, póki ostatni krasnolud nie opuści jego domu. Nagle spostrzegł, że 
muzyka i śpiew ucichły i że wszyscy goście patrzą na niego błyszczącymi 
w ciemnościach oczyma. 
  - Dokąd się wybierasz? - spytał Thorin takim tonem, jakby zgadywał, co 
się dzieje w obu połowach duszy hobbita. 
  - Czy nie przydałoby się trochę światła? - odprał Bilbo, usiłując się 
usprawiedliwić. 
  - Lubimy ciemności - oznajmiły chórem krasnoludy. - Ciemne sprawy 
najlepiej załatwiać po ciemku. Jeszcze mamy kilka godzin do świtu. 
  - Oczywiście - rzekł Bilbo i usiadł z takim pośpiechem, że zamiast na 
stołek, trafił na brzeg kominka; narobił przy tym straszliwego hałasu, 
zrzucając pogrzebacz oraz szufelkę. 
  - Cisza! - zawołał Gandalf. - Thorin ma głos! 
  Thorin zaczął w te słowa: 
  - Szanowny Gandalfie, szanowne krasnoludy, szanowny panie Baggins! 
Zebraliśmy się tutaj dziś, w domu naszego przyjaciela i współspiskowca, 
tego oto znakomitego i zuchwałego hobbita - oby włos nawet nie spadł z 
jego nogi! Cześć jego świetnemu winu i piwu... 
  Mówca przerwał z braku tchu oraz dlatego, że czekał na jakąś grzeczną 
uwagę ze strony gospodarza, lecz wszystkie komplementy padły w 
próżnię; nieszczęsny Bilbo Baggins daremnie poruszał wargami, żeby 
zaprotestować przeciw nazywaniem go zuchwałym hobbitem, a co gorsza 
- spiskowcem; tak skołowaciał, że nie mógł wydobyć z gardła żadnego 
dźwięku. Thorin więc ciągnął dalej: 
  - Zebraliśmy się, żeby omówić nasze zamiary, sposoby ich 
urzeczywistnienia, środki, politykę i taktykę. Wkrótce, nim dzień zaświta, 
wyruszymy w daleką drogę, na wyprawę, z której, kto wie, może wielu z 
nas, może nawet nikt (z wyjątkiem naszego przyjaciela i doradcy, 
mądrego czarodzieja Gandalfa) żywy nie wróci. Chwila to uroczysta. Cel, 
jak sądzę, znają wszyscy. Lecz dla szanownego pana Bagginsa i może dla 
najmłodszych krasnoludów - nie pomylę się chyba, jeśli wymienię na 
przykład imiona dwóch: Fili i Kili - warto pokrótce wyjaśnić aktualną 
sytuację... 
  Takim stylem przemawiał Thorin. Był bardzo dostojnym krasnoludem. 
Gdyby mu pozwolono, mówiłby pewnie aż do utraty tchu w ten sam 
sposób, to znaczy tak, że nikt nie usłyszałby od niego nic, czego by już od 
dawna sam nie wiedział. Lecz przerwano mu brutalnie. Biedny Bilbo nie 
mógł tego dłużej wytrzymać. Przy słowach: "Kto wie... może nikt z nas 
żywy nie wróci" - Bilbo poczuł, że z jego żołądka podnosi się w górę aż 
do gardła okropny krzyk, który też zaraz wyrwał mu się z ust, niby gwizd 
lokomotywy wyjeżdżającej z tunelu. Gandalf zapalił niebieskie światło na 
końcu swej czarnoksięskiej różdżki i w tym magicznym blasku wszyscy 
ujrzeli, że biedny mały hobbit klęczy na dywanie przed kominkiem i 
dygoce jak galareta. Wtedy Bilbo padł plackiem, wykrzykując raz po raz: 
"Piorun mnie trafił, piorun mnie trafił!" Nic więcej przez długi czas nie 
mogli od niego wydobyć. Podnieśli go więc i położyli na uboczu, na 
kanapie w salonie, postawili kieliszek wina w zasięgu jego ręki i wrócili 
do narady nad swymi ciemnymi sprawami. 
  - Ten malec łatwo wpada w zapał - rzekł Gandalf, gdy wszyscy znów 
siedzieli przy stole. - Miewa takie dziwne ataki, ale to zuch nad zuchy, w 
razie czego będzie się bił jak smok. 
  Kto z was widział, jak w razie czego zachowuje się smok, ten dobrze 
rozumie, że porównanie to byłoby tylko poetycką przesadą w 
zastosowaniu do jakiegokolwiek hobbita, nawet gdyby chodziło o 
stryjecznego dziadka Wielkiego Tuka, Bullroarera, który odznaczał się tak 
olbrzymim jak na hobbita wzrostem, że mógł dosiadać konia. Natarł on 
konno na zastępy goblinów z Góry Gram w bitwie na Zielonych Polach i 
jednym zamachem kija strącił królowi Golfimbulowi głowę z karku. 
Głowa ta przeleciała sto łokci w powietrzu i zaryła się w króliczej jamie; 
w ten sposób bitwa zakończyła się zwycięsko, a jednocześnie 
wynaleziona została gra w golfa. 
Tymczasem wszakże łagodniejszy od swego przodka potomek Bullroarera 
odzyskiwał w salonie zmysły. Po chwili odpoczynku i dobrym łyku wina 
podreptał nerwowym kroczkiem do drzwi sali. Przemawiał właśnie Gloin, 
a oto co Bilbo usłyszał: 
- Hmmm... -(czy coś w tym rodzaju, w każdym razie mruknięcie). - 
Myślicie, że on się nada? Łatwo Gandalfowi mówić, że to jest hobbit 
dzikiego męstwa, ale jeden taki wrzask zapału wystarczy, żeby zbudzić ze 
snu smoka razem z całą rodziną, a nam wszystkim zgotować śmierć. Mnie 
się zresztą wydaje, że to brzmiało raczej jak wrzask strachu, a nie zapału. 
Doprawdy, gdyby nie znak na drzwiach, byłbym przekonany, że trafiliśmy 
do niewłaściwego domu. Od razu, jakem zobaczył w progu tego malca, 
nabrałem wątpliwości, bo tylko się kłaniał i sapał. Wygląda mi bardziej 
na korzennego kupca niż na włamywacza. 
  Wówczas pan Baggins nacisnął klamkę i wszedł do sali. Krew Tuków 
wzięłą w nim górę. Gotów był w tej chwili wyrzec się snu i śniadanie, 
byle zyskać sławę dzikiego męstwa. Zresztą na wspomnieniu malca, który 
się kłaniał i sapał w progu, ogarniał go naprawdę dziki gniew. Wielokroć 
później Bagginsowska cząstka natury hobbita żałowała tego, co w owym 
momencie zrobił, i mówiła mu: "Głupiś był, mój Bilbo. Sam z własnej 
woli wpakowałeś się w awanturę". 
  - Wybaczcie - rzekł - że podsłuchałem, coście tutaj mówili. Nie 
rozumiem oczywiście, o co właściwie chodzi i co znaczą te wzmianki o 
włamywaczach, ale sądzę, że mam prawo mniemać (tak się wyraził, bo 
chciał wystąpić z wielką godnością), iż macie mnie za niegodnego swojej 
kompanii. Przekonacie się sami. Na moich drzwiach nie ma żadnych 
znaków, pomalowałem je świeżo ledwie tydzień temu i jestem pewien, że 
trafiliście do niewłaściwego domu. Od razu, jakem zobaczył na progu 
wasze dziwne miny, nabrałem wątpliwości. Ale, proszę, uważajcie, że 
trafiliście, gdzie należało. Powiedzcie mi, o co chodzi, a postaram się to 
zrobić, choćbym musiał stąd pomaszerować na najdalszy wschód 
wschodu i walczyć z Robołakami na Najdalszej Pustyni. Moim 
prapraprapradziadem był Bullroarer Tuk, toteż... 
  - Owszem, owszem, był, ale bardzo dawno temu - rzekł Gloin. - Teraz 
jest mowa o tobie. A co do znaku, zapewniam cię, że jest na twoich 
drzwiach znak, który wedle przyjętego w naszym cechu zwyczaju znaczy 
- albo przynajmniej znaczył dawniej: włamywacz szuka odpowiedniego 
zajęcia, wymagane silne wrażenia i godziwy zarobek. Tak się ten znak 
odczytuje. Można zresztą zamiast "włamywacz" wyrazić się: 
"doświadczony poszukiwacz skrabów" - jeżeli chcesz. Niektórzy to wolą. 
Nam nie robi to różnicy. Gandalf zawiadomił nas, że ktoś nadający się do 
naszej kompanii mieszka w tej okolicy i szuka zajęcia od zaraz, więc 
wyznaczył tutaj wszystkim spotkanie w środę w porze podwieczorku. 
  - Oczywiście, że jest znak na drzwiach - rzekł Gandalf. - Sam go 
zrobiłem. Nie bez powodu. Domagaliście się, żebym znalazł czternastego 
uczestnika wyprawy, no i wybrałem pana Bagginsa. Jeżeli ktoś uważa, że 
wybrałem niewłaściwą osobę i niewłaściwe miejsce, proszę bardzo, 
ruszajcie w trzynastu, narażajcie się na pecha, skoro wam się podoba, albo 
wracajcie do kopalni węgla. 
  Spojrzał tak gniewnie na Gloina, że krasnolud aż skulił się w fotelu; a 
gdy Bilbo otworzył usta, żeby zadać jakieś pytanie, Gandalf obrócił się 
nachmurzony i zjeżył krzaczaste brwi tak, że hobbit prędko zamknął usta, 
aż klasnęły. 
  - W porządku - rzekł Gandalf. - Dość sprzeczek. Ja wybrałem pana 
Bagginsa, to powinno wszystkim wystarczyć. Skoro ja wam powiadam, że 
jest włamywaczem, to znaczy że jest albo w swoim czasie będzie z niego 
włamywacz. Coś więcej tkwi w tym hobbicie, niż wam się wydaje, kto 
wie, może też o wiele więcej, niż on sam przypuszcza. Może dożyjecie 
tego, że mi jeszcze podziękujecie. A teraz, Bilbo, mój chłopcze, przynieś 
lampę, trzeba to i owo wyjaśnić. 
  W świetle ogromnej lampy z czerwonym abażurem rozpostarł na stole 
arkusz pergaminu, jak gdyby mapę. 
  - Rysował to twój dziadek, Thorinie - odparł na żywe pytania 
krasnoludów. - To jest mapa Góry. 
  - Nie zdaje mi się, żeby nam mogła wiele pomóc - powiedział z 
rozczarowaniem w głosie Thorin, rzuciwszy okiem na mapę. - Pamiętam 
dość dobrze Górę i jej okolice. Wiem też, gdzie leży Mroczna Puszcza i 
Zwiędłe Wrzosowiska, skąd są rodem wielkie smoki. 
  - Nad Górą wymalowany jest czerwony smok - rzekł Balin - ale przecież 
i tak znajdziemy go bez trudu, byleśmy tam w ogóle doszli. 
  - Jest na mapie coś, czego nie zauważyliście - powiedział czarodziej - a 
mianowicie naznaczone tajemne wejście. Widzicie te znaki runiczne po 
zachodniej stronie i rękę z wytkniętym palcem? Wskazuje ona ukryte 
przejście do Niższych Sal. (Spójrzcie na mapę, która znajduje się na 
końcu książki, a zobaczycie tam czerwone pismo runiczne.) 
  - Przejście było może ongi ukryte - odezwał się Thorin - ale kto wie, czy 
nie zostało już teraz ujawnione? Stary Samug mieszka tam od tak dawna, 
że chyba zbadał dokładnie całe podziemie. 
  - Nawet jeśli o przejściu wie, na pewno od wielu lat nie może go 
używać. 
  - Dlaczego? 
  - Bo jest za małe. Drzwi mają pięć stóp wysokości, a wszerz zmieści się 
trzech krasnoludów naraz, jak mówią runy, lecz Smaug nie wcisnąłby się 
w otwór tych rozmiarów nawet za młodu, a tym bardziej teraz, po 
pożarciu tylu dziewic z doliny. 
  - Mnie się ta dziura wydaje ogromne - pisnął Bilbo (nie miał pojęcia o 
smokach, znał się tylko na hobbickich norach). Tak się zapalił i 
zainteresował, że zapomniał o trzymaniu języka za zębami. Przepadał za 
mapami, w jego sieni wisiała duża mapa Okolicy, na której czerwonym 
atramentem ponaznaczał swoje ulubione spacery. - Jakim sposobem ktoś, 
nie mówiąc już o smoku, mógłby nie zauważyć z zewnątrz tak wielkich 
drzwi? - spytał. Nie zapominajcie, że Bilbo był tylko małym hobbitem. 
  - Mogą być ukryte na różne sposoby - odparł Gandalf. - Którego z nich 
użyto w tym przypadku, nie wiemy i nie dowiemy się, póki nie 
zobaczymy na miejscu. Z tego co mówi mapa, domyślam się, że 
zamkniętych drzwi nie można odróżnić od reszty ściany Góry, bo tę 
sztukę zwykle stosują krasnoludy. Mam rację czy nie? 
  - Masz rację - rzekł Thorin. 
  - Zapomniałem też dodać - ciągnął Gandalf - że do mapy dołączony jest 
klucz, mały, dziwny kluczyk. Oto on! - To mówiąc wręczył Thorinowi 
srebrny kluczyk ze skomplikowanymi nacięciami na długiej rurce. - Pilnuj 
go dobrze! 
  - Z pewnością będę go pilnował - odparł Thorin i umocował kluczyk na 
pięknym łańcuchu, który nosił na szyi pod kubrakiem. - Teraz więc 
sprawa zapowiada się o wiele pomyślniej. Nowiny, które tu usłyszeliśmy 
znacznie poprawiają nasze widoki. Dotychczas nie wyobrażaliśmy sobie 
dość jasno, co robić. Zamierzaliśmy maszerować na wschód jak najciszej, 
najostrożniej, aż nad Długie Jezioro. dalej zaczęłyby się trudności... 
  - Trudności zaczną się o wiele wcześniej, o ile cokolwiek wiadomo mi o 
szlakach wschodnich - przerwał mu Gandalf. 
  - Minąwszy Długie Jezioro - ciągnął Thorin, nie zwracając uwagi na 
słowa czarodzieja - można by iśc wzdłuż Bystrej Rzeki do ruin Dali, 
starego miasta w dolinie, w cieniu Góry. Ale żadnego z nas nie nęci myśl 
o Głównej Bramie. Rzeka przełamuje się tam wśród urwistych brzegów 
na południe od Góry, ale tamtędy również wychodzi smok, i to o wiele za 
często, jeśli nie zmienił obyczajów. 
  - To na nic - rzekł czarodziej. - Nie poradzilibyście sobie tam bez 
potężnego wojownika albo wręcz bohatera. Usiłowałem kogoś takiego 
znaleźć, ale wojownicy zajęci są wzajemnymi walkami w odległych 
krajach, a bohaterów w tych stronach trudno czy może wręcz nie sposób 
spotkać. Tu miecze przeważnie stępiały, toporów używa się do rąbania 
drew, a tarcze służą za kołyski albo za pokrywki na garnki; smoki są 
niegroźna, bo żyją daleko stąd (dlatego też stały się legendą). Z tych 
powodów zdecydowałem się raczej na włamanie, tym bardziej kiedy sobie 
przypomniałem o istnieniu bocznego wejścia. A oto nasz mały Bilbo 
Baggins, włamywacz, włamywacz z wyboru i wyborowy. A teraz radźmy 
dalej i ułóżmy jakiś plan. 
  - Dobrze. W takim razie - rzekł Thorin - niech rzeczoznawca-włamywacz 
przedstawi nam swoje pomysły i propozycje. 
  I Thorin z drwiącą uprzejmością zwrócił się do hobbita. 
  - Najpierw chciałbym się czegoś więcej o tej sprawie dowiedzieć - rzekł 
Bilbo, bardzo zmieszany i trochę drżący w głębi serca, lecz wciąż jeszcze, 
jak przystało na potomka Tuków, niezachwiany w postanowieniu, ze 
weźmie udział w przygodzie. - To znaczy o złocie i o smoku, i o 
wszystkim, skąd się tam to złoto wzięło i czyją jest własnością, itepe, 
itede. 
  - To dopiero! - powiedział Thorin. - Czyż nie obejrzałeś mapy? Czy nie 
słyszałeś naszej pieśni? Czyż nie o tym właśnie mówimy od czterech 
godzin? 
  - A jednak wolałbym mieć jasne i dokładne informacje - upierał się 
hobbit; przybrał taką minę jak przy omawianiu poważnych interesów 
(zwykle robił taką minę, kiedy na przykład ktoś usiłował naciągnąć go na 
pożyczkę) i bardzo się starał wyglądać na mądrego, przezornego 
fachowca, za jakiego przedstawił go Gandalf. - Chciałbym też wiedzieć, 
na jakie narażam się ryzyko, jakie są przewidziane wydatki gotówką, ile 
czasu zajmie ta robota, ile będzie wynosiło moje wynagrodzenie i tak 
dalej! - a mówiąc to hobbit myślał po prostu: "Co ja z tego będę miał? I 
czy wrócę żywy?" 
  - No, więc słuchaj - powiedział Thorin. - Przed laty, za życia mojego 
dziadka, gromada krasnoludów, wyparta z dalekiej północy, przybyła 
wraz z całym majątkiem i narzędziami pod tę Górę, którą widziałeś na 
mapie. Zaczęli tu wykopy, zbudowali tunele i ogromne podziemne hale 
oraz warsztaty, a w dodatku znaleźli, o ile mi wiadomo, mnóstwo złota i 
drogich kamieni. W każdym razie zdobyli ogromne bogactwa i sławę, a 
mój dziadek został Królem pod Górą i był traktowany z wielkim 
szacunkie przez śmiertelnych ludzi, którzy mieszkali na południu, a z 
czasem osiedlili się nad górnym biegiem Bystrej Rzeki, aż po dolinę w 
cienu Góry. Założyli tu podówczas wesołe miasto Dal. Królowie 
przysyłali po naszych snycerzy i nawet mniej biegłych wynagradzali 
hojnie. Ojcowie przyprowadzali do nas swoich synów na naukę i płacili 
za nią szczodrze, przede wszystkim w naturze, żywnością, bo my nie 
trudziliśmy się uprawą ziemi ani staraniem o prowianty. Były to pod 
każdym względem złote czasy dla nas, najuboższy z krasnoludów miał 
dość pieniędzy na własne potrzeby i na pożyczkę dla innych, a także dość 
czasu, żeby wyrabiać piękne przedmioty po prostu dla własnej rozrywki, 
nie mówiąc już o przepięknych, czarodziejskich zabawkach, jakich dziś 
próżno byś szukał na świecie. Toteż sale w domu mego dziadka były 
pełne cudownych klejnotów, rzeźb i pucharów, a w sklepie z zabawkami 
w Dali można było oczy wypatrzyć. 
  Te właśnie rzeczy skusiły smoka. Smoki, jak wiadomo, kradną złoto i 
klejnoty ludziom, elfom i krasnoludom, gdziekolwiek się da; strzegą 
swoich łupów do ostatniego tchu (czyli na wieki, bo nie umierają, chyba 
że je ktoś zabije), ale nie umieją się nimi cieszyć, nie używają z nich nic, 
bodaj miedzianego pierścionka. Smoki wcale nie odróżniają pięknej 
roboty od partactwa, chociaż dobrze się zazwyczaj znają na rynkowej 
cenie przedmiotów. Same też nic nie potrafią zrobić, nie umieją nawet 
zreperować obluzowanej łuski na własnym pancerzu. W owych czasach 
na północy żyło wiele smoków, złoto zaś stało się zapewne rzadkością, 
kiedy krasnoludy zbiegły na południe lub wyginęły, a smoki szerzyły 
coraz gorsze nieszczęścia i spustoszenia. Szczególnie chciwy, silny i zły 
był gad imieniem Smaug. Pewnego dnia przefrunął on na południe. 
Najpierw usłyszeliśmy okropny szum, jakby huragan nadciągał z północy, 
a sosny na Górze skrzypiały i skrzypiały na wietrze. Garstka krasnoludów, 
które przypadkiem były na powierzchni (do tych szczęśliwców i ja 
należałem, byłem wtedy młodym, żądnym przygód chłopcem i stale 
włóczyłem się wokół Góry, to właśnie ocaliło mi życie)... Zobaczyliśmy z 
daleka, jak smok spadł na Górę i jak trysnęły wokół niego płomienie. 
Potem zsunął się po stoku w dół, a gdziekolwiek przeszedł, las stawał w 
ogniu. Wówczas już dzwony w Dali uderzyły na trwogę, a wojownicy 
chwytali za broń. Krasnoludy rzuciły się do swojej Głównej Bramy, lecz 
tam czyhał na nie smok. Nikt nie uszedł tą drogą z życiem. Rzeka 
zagotowała się i wezbrałą, miasto przesłoniła mgła, a pod jej osłoną smok 
zbliżył się niepostrzeżony i wymordował większość wojowników; zwykła, 
nieszczęsna historia, aż nazbyt pospolita w tamtych czasach. Smok 
zawrócił do Głównej Bramy, wpełznął do środka, splądrował wszystkie 
hale, uliczki, tunele, zaułki, piwnice, mieszkania i korytarze. Nie został 
we wnętrzy Góry ani jeden żywy krasnolud, a smok zagarnął wszystkie 
bogactwa. Prawdopodobnie zwyczajem smoków zgromadził je w 
najgłębszej jaskini, spiętrzył na kupę i sypia na górze skarbów niby na 
łóżku. Odtąd nieraz wypełzał przez Główną Bramę i nocą nadpadał na 
Dal, porywając ludzi, a szczególnie dziewczęta, by je pożreć; w końcu 
miasto upadło, wszyscy mieszkańcy albo wyginęli, albo uciekli. Co się 
tam teraz dzieje, nie wiem na pewno, ale przypuszczam, że nikt dzisiaj 
nie mieszka bliżej Góry, niż sięga brzeg Długiego Jeziora. 
  My, którzyśmy ocaleli będąc na powierzchni, siedzieliśmy w ukryciu, 
płacząc i przeklinając Smauga, gdy niespodzianie zjawił się przy nas mój 
ojciec i dziadek, obaj z osmalonymi od ognia brodami. Byli bardzo 
chmurni, nie mówili nic prawie. Kiedy spytałem, jakim sposobem 
wydostali się z podziemi, kazali mi trzymać język za zębami i 
powiedzieli, że dowiem się tego kiedyś, we właściwym czasie. Potem 
wszyscy wywędrowaliśmy stamtąd i musieliśmy zarabiać na życie, jak się 
dało i gdzie się dało, w różnych krajach; często wiodło nam się tak źle, że 
pracowaliśmy jako prości kowale albo w kopalniach węgla. Nigdy jednak 
nie zapomnieliśmy o naszym zrabowanym skarbie. Nawet teraz, kiedy - 
przyznaję - uciułaliśmy coś niecoś i mamy się nie najgorzej - tu Thorin 
pogładził złoty łańcuch, który nosił na szyi - nie wyrzekliśmy się zamiaru 
odzyskania skradzionych bogactw i chcemy się zemścić na przeklętym 
Smaugu, jeśli to będzie możliwe. 
  Często zastanawiałem się nad tajemnicą ocalenia mego ojca i dziadka. 
Dziś rozumiem, że musieli mieć ukryte boczne drzwi, nikomu prócz nich 
dwóch nie znane. Okazuje się, że narysowali je na mapie. Ciekaw jestem, 
jakim sposobem Gandalf zdobył tę mapę i dlaczego nie dostała się mnie, 
prawowitemu spadkobiercy. 
  - Nie zdobyłem jej, ale ją dostałem - odparł czarodziej. - Twój dziadek 
został zabity, jak sobie zapewne przypominasz, w kopalniach Morii przez 
goblina... 
  - Przeklęty goblin, wiem - rzekł Thorin. 
  - A twój ojciec ruszył w świat dwudziestego pierwszego kwietnia; w 
ostatni czwartek upłynęło sto lat od tego zdarzenie. Odtąd nie widziałeś 
go już... 
  - Prawda, prawda - rzekł Thorin. 
  - Otóż właśnie twój ojciec dał mi mapę i kluczyk, żebym te rzeczy tobie 
przekazał, jeśli spełniłem to dopiero teraz i w sposób, jaki uznałem za 
stosowny, nie możesz mieć do mnie pretencji; wiesz, jak trudno było 
ciebie odnaleźć. Twój ojciec nie pamiętał własnego imienia, kiedy mi 
wręczał ten dokument, toteż i twego nie mógł mi powiedzieć. W gruncie 
rzeczy sądzę, że zasłużyłem tylko na pochwałę i wdzięczność. Masz! - 
zakończył podając mapę Thorinowi. 
  - Nie rozumiem - rzekł Thorin, a Bilbo pomyślał, że chętnie 
powiedziałby to samo. Wyjaśnienie nic im jakoś nie wyjaśniło. 
  - Twój dziadek - odparł czarodziej z wolna i gniewnym głosem - nim 
poszedł do kopalni Morii, oddał dla bezpieczeństwa mapę synowi. Twój 
ojciec po śmierci dziadka ruszył szukać szczęścia i wziął mapę z sobą. 
Przeżył wiele bardzo przykrych przygód, nigdy jednak nie zdołał dotrzeć 
w pobliże Góry. Nie mam pojęcia, jak się tam dostał, ale spotkałem go 
jako więźnia w lochach Czarnoksiężnika. 
  - A cóż ty tam robiłeś? - spytał Thorin ze zgrozą, a wszystkie krasnoludy 
zadrżały. 
  - To już niech cię nie obchodzi. Jak zawsze czegoś szukałem; była to 
paskudna, niebezpieczna wyprawa. Nawet ja, Gandalf, ledwo się 
uratowałem. Chciałem ocalić twego ojca, ale już było za późno. Postradał 
rozum, majaczył, zapomniał niemal o wszystkim prócz mapy i kluczyka. 
  - Dawno zapłaciliśmy goblinom z Morii - rzekł Thorin. - Trzeba by 
pomyśleć i o Czarnoksiężniku. 
  - Nie mów głupstw. To ponad siły wszystkich krasnoludów razem 
wziętych, gdyby nawet udało się zebrać rozproszonych na cztery wiatry z 
powrotem do gromady. Jedynym życzeniem twojego ojca było, żebyś 
odczytał mapę i użył klucza. Smok i Góra to zadanie i tak aż za wielkie na 
twoje siły. 
  - Słuchajcie, słuchajcie! - pomyślał Bilbo i przypadkiem pomyślał na 
głos. 
  - Czego mamy słuchać? - spytali wszyscy razem, zwracając się szybko w 
jego stronę. 
  Bilbo tak był podniecony, że odparł: 
  - Tego, co chcę wam powiedzieć. 
  - A co masz do powiedzenia? 
  - Ano to, że moim zdaniem powinniście iść na wschód i rozejrzeć się 
tam dobrze. Bądź co bądź są tam ukryte boczne drzwi, a nawet smoki 
muszą czasem sypiać, jak mi się zdaje. Jeśli siądziecie na progu i 
będziecie myśleć długo, to w końcu chyba coś wymyślicie. A teraz, 
wiecie, myślę, że już dość nagadaliśmy się jak na jedną noc, jeśli 
rozumiecie, co chcę przez to powiedzieć. Może byśmy tak poszli spać, a 
jutro wybrali się od samego rana i w ogóle? Dam wam porządne 
śniadanie, zanim ruszycie w drogę. 
  - Ruszymy, a nie ruszycie, chciałeś powiedzieć - poprawił Thorin. - Czyż 
nie jesteś włamywaczem? Czy siedzenie na progu nie należy do twojego 
zawodu, że już nie wspomnę o włamywaniu się do wnętrza? Ale co do 
spania i śniadania zgadzam się z tobą. Przed podróżą lubię zjeść pół 
tuzina jajek z szynką; w jajecznicy, nie sadzone, i uważaj, żeby zanadto 
nie rozbełtać. 
  Z kolei inni zaczęli zamawiać śniadania, a żaden nawet nie dodał: 
"proszę" (co bardzo zirytowało hobbita), po czym wstali od stołu. Bilbo 
musiał każdemu znaleźć miejsce na nocleg, zapełniając wszystkie 
gościnne pokoje i ścieląc posłania na fotelach i kanapach. Dopiero kiedy 
ułożył całe towarzystwo, mógł się sam także położyć w swoim małym 
łóżku, bardzo zmęczony i nie bardzo szczęśliwy. Postanowił sobie mocno, 
że nie wstanie o świcie i nie będzie się fatygował przyrządzaniem dla 
gości wymyślnych dań na śniadanie. Żyłka Tuków zmiękła w nim i wcale 
już nie był pewien, czy się w ogóle wybiera w jakąś podróż nazajutrz. 
  Leżąc słyszał jeszcze, jak Thorin w sąsiednim - najelegantszym - pokoju 
nuci sobie: 
 
Ponad gór omglony szczyt 
Lećmy, zanim wstanie świt, 
By jaskinom, lochom, grotom 
Czarodziejskie wydrzeć złoto! 
 
  Bilbo usnął z tymi słowami w uszach i miał bardzo niemiłe sny. Słońce 
już stało wysoko, kiedy się następnego ranka obudził. 
 
 
2. Pieczeń barania 
 
  Wyskoczył z łóżka i otuliwszy się szlafrokiem pobiegł do jadalni. Nie 
było tam żywej duszy, ale na stole ujrzał ślady obfitego i pośpiesznego 
śniadanie. W pokoju wszystko było przewrócone do góry nogami, a w 
kuchni piętrzyły się stosy brudnych naczyń. Można by bez przesady 
powiedzieć, że nie oszczędzono ani jednego garnka, ani jednej patelni. 
Zmywanie było tak niewątpliwą i przykrą rzeczywistością, że Bilbo 
musiał się wyrzec złudzeń, iż goście poprzedniego wieczora przyśnili mu 
się tylko. Doprawdy, oddychał z ulgą na myśl, że w końcu poszli sobie 
bez niego i nie przyszło im do głowy budzić gospodarza (chociażby po to, 
żeby podziękować!); mimo woli wszakże był jakby odrobinkę 
zawiedziony. To uczucie zdziwiło go bardzo. 
  "Nie bądź durniem, Bilbo - rzekł sam do siebie. - Kto słyszał, żeby 
hobbit w twoim wieku myślał o smokach i w ogóle o tych tam 
zagranicznych głupstwach!" 
Przepasał się fartuchem, rozpalił ogień w piecu, zagrzał wodę, pozmywał 
wszystko. Potem, nim wrócił do jadalni, zjadł w kuchni smaczne 
śniadanko. Słońce tymczasem już świeciło jasno, a przez otwarte drzwi 
wejściowe płynął do wnętrza ciepły, kwietniowy powiew. Bilbo zaczął 
głośno gwizdać i zapominać o zdarzeniach poprzedniego wieczora. 
Właśnie zasiadł pod otwartym oknem jadalni do drugiego śniadania, 
kiedy wszedł Gandalf. 
  - Ależ mój drogi! - rzekł. - Kiedyż wreszcie przyjedziesz? Mieliśmy 
przecież wyruszyć wczesnym rankiem! A ty o pół do jedenastej 
najspokojniej jesz śniadanie, czy jak tam ten posiłek nazywasz. Tamci 
zostawili ci wiadomość, bo nie mogli dłużej czekać. 
  - Jaką wiadomość? - spytał biedny pan Baggins, okropnie zmieszany. 
  - Na wielkiego słonia! - zawołał Gandalf. - Ktoś cię chyba odmienił 
dzisiejszego ranka! Więc nie starłeś kurzu z parapetu kominka? 
  - Co ma jedno do drugiego? Dość było roboty ze zmywaniem po 
czternastu osobach. 
  - Gdybyś starł kurz z kominka, znalazłbyś pod zegarem to - rzekł 
Gandalf wręczając hobbitowi liścik (napisany oczywiście na jego 
własnym papierze listowym). 
  Oto co Bilbo przeczytał: 
 
  Od Thorin i kompanii pozdrowienie dla włamywacza Bilba! Za gościnę 
serdeczne dzięki, a Twoją ofertę fachowej pomocy chętnie przyjmujemy. 
Warunki: zapłata przy dostawie w wysokości nie przekraczającej 
czternastej części całego zysku (jeżeli w ogóle będą zyski); zwrot kosztów 
podróży zapewniamy w każdym przypadku; koszty pogrzebu - jeśli okaże 
się to konieczne i nie będzie załatwione inaczej - ponosimy my lub nasi 
przedstawiciele. 
  Nie widząc potrzeby zakłócania Twego cennego snu, wyruszyliśmy na 
razie sami, by poczynić niezbędne przygotowania. Oczekujemy 
szanownej osoby w gospodzie "Pod Zielonym Smokiem", nad Wodą, o 
jedenastej przed południem punkt. Licząc na punktualność z Pańskiej 
strony, mamy zaszczyt pozostać 
szczerze oddani 
  Thorin i kompania. 
 
  - Masz dziesięć minut na drogę. Musisz biec - rzekł Gandalf. 
  - Ale... - zaczął Bilbo. 
  - Nie ma czasu na żadne ale - powiedział czarodziej. 
  - Ale... - powtórzył Bilbo. 
  - Na to także nie ma czasu. Ruszaj! 
  Do końca życia Bilbo nie mógł sobie przypomnieć, jakim sposobem 
znalazł się wtedy na dworze, bez kapelusza, bez laski, bez pieniędzy, bez 
żadnej z rzeczy, które zazwyczaj brał ze sobą, wychodząc z domu; 
drugiego śniadanie nie dokończył, statków po nim nie pozmywał, wcisnął 
klucze do ręki Gandalfowi i puścił się ścieżką w dół pędem, ile sił w 
kosmatych nogach; minął Wielki Młyn, przeprawił się przez Wodę i 
przebył w tym tempie milę z okładem. 
  Biła jedenasta, gdy zasapany dopadł gospody nad Wodą i stwierdził, że 
zapomniał chustki do nosa. 
  - Brawo! - rzekł Balin, który z progu wypatrywał hobbita. 
  Zza zakrętu drogi od strony wioski nadciągała już reszta towarzystwa. 
Jechali na kucach, a każdy kuc był objuczony wszelkiego rodzaju 
bagażem, tobołkami, pakunkami i rozmaitym dobytkiem. Jeden mały kuc 
szedł luzem, zapewne przeznaczony dla Bilba. 
  - Siadajcie obaj na konie i ruszamy - rzekł Thorin. 
  - Strasznie mi przykro - powiedział Bilbo - ale zapomniałem kapelusza i 
chustki do nosa, nie mam też przy sobie ani grosza. Przeczytałem wasz 
list dopiero o godzinie dziesiątej minut czterdzieści pięć, punkt. 
  - Nie bądź taki dokładny - odezwał się Dwalin - i nie przejmuj się 
drobiazgami. Nim dobrniemy do celu podróży, nauczysz się obywać bez 
chustki do nosa i bez wielu innych rzeczy. Jeżeli zaś chodzi o kapelusz, 
mam w kuferku zapasowy kaptur i płaszcz. 
  Tak się stało, że pięknego ranka w przeddzień maja wyruszyli wszyscy 
razem sprzed gospody truchtem na kucykach, a między innymi Bilbo, 
ubrany w ciemnozielony (trochę podniszczony) kaptur i ciemnozielony 
płaszcz pożyczony od Dwalina. Płaszcz i kaptur były na niego za duże, 
toteż wyglądał dość śmiesznie. Strach pomyśleć, co by jego ojciec, 
Bungo, powiedział, gdyby go tak zobaczył. Bilbo pocieszał się tylko tym, 
że nie ma brody, nikt więc nie może go wziąć za krasnoluda. 
  Nie ujechali daleko, gdy dogonił ich Gandalf, bardzo wspaniały na 
siwym koniu. Przywiózł cały zapas chustek do nosa, a także fajkę i tytoń 
hobbita. Wędrowali dalej wesoło, opowiadając bajki i śpiewając w 
marszu przez cały dzień, oczywiście z przerwami na popasy. Co prawda 
zarządzano te przerwy nie tak często, jakby sobie Bilbo życzył, ale mimo 
to hobbit zaczął dochodzić do wniosku, że przygody to niezła rzecz. 
  Jechali tak przez czas dość długi. Mieli do przebycia najpierw rozległy 
szmat spokojnego kraju, zaludnionego przez spokojnych mieszkańców: 
ludzi, hobbitów, elfy i tym podobne stworzenia; drogi były dobre, tu i 
ówdzie stały gospody, a od czasu do czasu mijali krasnoluda albo chłopa, 
albo wędrownego blacharza, spieszących za swymi sprawami. Później 
jednak znaleźli się w okolicy, gdzie ludność mówiła innym językiem i 
śpiewała pieśni, jakich Bilbo nigdy nie słyszał. Gospody spotykali teraz 
rzadko i mniej ponętne, drogi były gorsze, w oddali na widnokręgu 
wzgórza piętrzyły się coraz wyżej. Na szczytach wzgórz stały niekiedy 
zamki obronne, ale wiele z nich wyglądało tak, jakby nie wzniesiono ich 
wcale w godziwych zamiarach. W dodatku pogoda, dotychczas tak 
piękna, jak bywa w maj w opowieściach i legendach, zepsuła się teraz. 
  - Pomyśleć, że jutro będzie pierwszy czerwca - stękał Bilbo, brnąc za 
innymi przez rozmiękłe błoto. Pora podwieczorku minęła, deszcz lał bez 
przerwy od rana, krople kapały mu z kaptura na nos, płaszcz przemókł na 
wylot, a zmęczony kuc potykał się na kamieniach. Towarzyszom w złych 
humorach nie chciało się pogawędek. "Z pewnością ubrania i zapasy w 
jukach także zmokły - dumał Bilbo. Do licha z rozbójnictwem i 
przygodami. Wolałbym siedzieć w domu, w mojej miłej norze, przy 
kominku, i słuchać, jak woda śpiewa w imbryku". 
  Nieraz miał jeszcze zatęsknić do tego! 
  Tymczasem krasnoludy kłusowały przed siebie, żaden się nie oglądał i 
żaden nie zważał na hobbita. Gdzieś za burymi chmurami słońce widać 
zaszło, bo zaczęło się ściemniać. Zerwał się wiatr i wierzby wzdłuż rzeki 
pochyliły się z westchnieniem. Nie wiem, jak się ta rzeka nazywała, ale 
wiem, że miała wodę czerwoną, a nurt rwący i wezbrany po ostatnich 
deszczach i spływała z pagórków i gór widocznych w oddali. 
  Wkrótce ciemność zapadła niemal zupełna. Wiatr rozdarł bure chmury i 
spomiędzy ich strzępów wyjrzał nad wzgórzami blady księżyc. Wtedy 
wędrowcy zatrzymali się, a Thorin mruknął coś o kolacji i o tym, że nie 
widać suchego miejsca na nocleg. 
  Dopiero w tej chwili spostrzegli, że nie ma wśród nich Gandalfa. Dotąd 
odbywał razem z nimi całą drogę, nie wyjaśniając, czy zamierza wziąć 
udział w wyprawie, czy tylko przez czas jakiś chce im dotrzymać 
kompanii. Jadł, gadał i śmiał się więcej niż inni, aż nagle po prostu 
zniknął. 
  - Właśnie teraz, kiedy czarodziej najbardziej by się nam przydał! - 
stękneli Dori i Nori (podzielali oni upodobanie hobbita do posiłków 
regularnych, obfitych i częstych). 
  W końcu zdecydowali się rozbić obóz tu, gdzie stanęli. 
  Ani razu jeszcze w tej podróży nie spali pod gołym niebem, a chociaż 
wiedzieli, że wkrótce przyjdzie im z reguły obozować w ten sposób, skoro 
znajdą się w Górach Mglistych, z dala od okolic zamieszkanych przez 
spokojne istoty, ten dżdżysty wieczór nie wydawał im się wcale dobry na 
początek. Zboczyli ku kępie drzew, pod którymi grunt był wprawdzie 
suchszy, ale za to wiatr strącał z liści za kołnierz krople - kap, kap - 
bardzo niemiło. Ogień też jakby na złość płatał im figle. Krasnoludy 
umieją na ogół rozniecać ognisko z byle czego i byle gdzie, nawet na 
najgorszym wietrze; tej nocy jednak nikt nie mógł sobie z tym poradzić, 
nawet Oin i Gloin, mistrze w tej sztuce. 
  Potem jeden z kuców spłoszył się nie wiadomo dlaczego i uciekł. Nim 
go dopędzili, już był w rzece, a nim go schwytali, Fili i Kili omal nie 
utonęli, a wszystkie bagaże, którymi kuc był objuczony, popłynęły z 
wodą. A że była to głównie żywność, niewiele zostało na kolację i jeszcze 
mniej na śniadanie. 
  Siedzieli więc posępni, zmoknięci i klęli pod nosem, podczas gdy Gloin 
i Oin dalej biedzili się nad roznieceniem ogniska, kłócąc się przy tym 
zawzięcie. Bilbo dochodził do żałosnego wniosku, że przygody nie 
polegają wyłącznie na konnej przejażdżce w majowym słońcu, kiedy 
nagle Balin, zazwyczaj pełniący straż, powiedział: 
  - Tam się coś świeci. 
  W pewnym oddaleniu, na wzgórzu pokrytym dość gęstym lasem, widać 
było wśród drzew błyskające światło; czerwonawy, ciepły blask, jak 
gdyby ognisko czy migotanie pochodni. 
  Przyglądali się czas jakiś, potem wybuchły spory. Jedni mówili "nie", 
inni mówili "tak". Jedni powiadali, że warto by iść i zbadać rzecz z bliska 
i że wszystko lepsze niż skąpa kolacja, chude śniadanie i mokra odzież na 
grzbiecie przez całą noc. Drudzy na to: "Okolica mało znana, góry też. 
Policja nie zapuszcza się w te strony, nie dotarli tutaj nawet ludzie, co 
rysują mapy. Mało kto w tym kraju wie o królu, im mniej będziemy 
wścibiać po drodze nosa w to, co się tutaj dzieje, tym mniej nazbieramy 
guzów". Ktoś zauważył: "Bądź co bądź jest nas czternastu". Ktoś inny 
rzekł: "Gdzież się ten Gandalf podział?" - i to pytanie zadawali sobie 
wszyscy. W dodatku deszcz lunął jeszcze rzęsiściej, a Oin i Gloin 
wszczęli bójkę. 
  To rozstrzygnął sprawę. "Koniec końców mamy w kompanii 
włamywacza czy nie mamy?" - powiedzieli i ruszyli w kierunku światła, 
prowadząc kuce za uzdy z całą należytą ostrożnością. Dotarli do wzgórza i 
wkrótce las ich ogarnął. Wspinali się w górę, nie trafili wszakże nigdzie 
na ścieżkę, która by mogła prowadzić do jakiegoś domu czy zagrody. 
Mimo wszelkich starań nie uniknęli hałasu, szelestów, skrzypienia, 
trzasku gałęzi pod stopami (a także stękania i przekleństw pod nosem) w 
tym pochodzie wśród gęstwy drzew, w noc czarną jak smoła. 
  Nagle czerwone światło dość już blisko błysnęło między pniami. 
  "Teraz kolej na włamywacza" - orzekły krasnoludy, mając oczywiście na 
myśli hobbita. 
  - Musisz tam iść, wybadać, co to za światło, kto i po co je rozniecił, czy 
tam jest zupełnie bezpiecznie i spokojnie - zwrócił się Thorin do Bilba. - 
Biegnij co żywo i wracaj prędko, jeśli wszystko w porządku. A jeśli nie w 
porządku, no to wrócisz, jeżeli zdołasz. A jeżeli nie zdołasz, huknij dwa 
razy jak sowa i raz jak puszczyk, a wtedy zobaczymy, co się da zrobić. 
  I Bilbo musiał ruszyć na zwiady nie zdążywszy nawet wyjaśnić, że nie 
umie naśladować żadnego gatunku sowy ani też nie potrafi latać jak 
nietoperz. W każdym razie hobbici umieją posuwać się lasem 
bezszelestnie, tym się szczycą, toteż Bilbo prychał z pogardą na 
"krasnoludzkie hałasy" w tym pochodzie, chociaż ty ani ja nic pewno nie 
dosłyszelibyśmy w wietrzną noc, nawet gdyby całą kawalkada przemknęła 
o dwa kroki od nas. Kiedy zaś Bilbo skradał się w stronę ognia, nawet 
czujna łasica nie ruszyłaby wąsem. Toteż dotarł tuż do ogniska - bo to 
było rzeczywiście ognisko - przez nikogo nie zauważony. I oto co 
zobaczył: 
  Na ogromnym ogniu płonęły pnie brzóz, a wokoło grzało się trzech 
olbrzymów. Na długich patykach przypiekali mięso baranie i zlizywali 
tłuszcz z palców. Zapach rozchodził się bardzo smakowity. Opodal stała 
beczka zacnego piwa, a olbrzymi coraz to łykali ze dzbana. To były trolle. 
Bez wątpienia trolle. Nawet Bilbo, który spędził żywot w zaciszu, poznał 
się na tym, widząc wielkie, grubo ciosane twarze, olbrzymi wzrost, kształt 
stóp, nie mówiąc już o tym, że dosłyszał ich język, wcale, ale to wcale nie 
salonowy. 
  - Baranina wczoraj, baranina dzisiaj, a niech mnie diabli, jeśli jutro 
znowu nie będzie baranina - mówił jeden z trollów. 
  - Już zapomniałem, kiedy ostatni raz miałem na zębie kęs ludzkiego 
mięsa - powiedział drugi. - Coś ty, u licha, myślał sobie, William, kiedy 
nas ściągałeś w te strony? A najgorsze, że już i w beczce dno widać - 
dodał szturchając Williama, który właśnie wychylił dzbanek. 
  William zachłysnął się. 
  - Zamknij gębę! - wykrztusił, kiedy wreszcie mógł dobyć głosu. - 
Chciałbyś, żeby ludzie tu siedzieli i czekali, aż ich zjecie na spółkę z 
Bertem. We dwóch zżarliści już półtorej wsi, odkąd przyszliśmy z gór. 
Czego więcej wam się zachciewa? A były takie czasy, żebyści Billowi 
podziękowali za ochłap tłustego barana z tej doliny! - To rzekłszy William 
ugryzł przypieczone udo baranie i otarł usta rękawem. 
  Tak, niestety, nie inaczej zachowują się trolle, i to nawet te, które mają 
tylko po jednej głowie. Bilbo usłyszał dość i powinien był natychmiast 
coś zrobić: albo zawrócić cichcem i ostrzec przyjaciół, że przy ogniu 
siedzi trzech trollów dużego kalibru, w złym humorze, którzy na pewno 
chętnie przekąsiliby dla odmiany pieczonego krasnoluda czy bodaj 
kucyka; albo szybko i zgrabnie wykonać robotę porządnego włamywacza. 
Prawdziwy bowiem, legendarny włamywacz pierwszej klasy przeszukałby 
w tym momencie kieszenie trollów - co się prawie zawsze opłaca, o ile 
oczywiście się uda - zwędziłby barana z rożna, ukradłby beczkę piwa i 
umknął nie postrzeżony. Włamywacz zaś innego pokroju, bardziej 
praktyczny, lecz obdarzony mniejszą ambicją zawodową, przeszyłby 
może jednego trolla po drugim sztyletem, nimby się obejrzeli. Wówczas 
ta noc zakończyłaby się dla krasnoludów pomyślnie. 
  Bilbo wszystko to rozumiał. Czytał o wielu rzeczach, których nigdy nie 
widział ani nie robił. Trząsł się zarówno ze strachu, jak i ze wstrętu. 
Marzył, by znaleźć się co prędzej o sto mil od tego miejsca, a jednak... a 
jednak, nie wiedzieć czemu, nie mógł się zdecydować na powrót do 
Thorina i kompanii z pustymi rękami. Stał więc w mroku, pełen rozterki. 
Spośród rozmaitych złodziejskich sztuk, o jakich w życiu słyszał, 
najłatwiejsza wydawała mu się kradzież kieszonkowa, toteż w końcu 
podpełznął w cienu drzew tuż za plecy Williama. 
  Bert i Tom właśnie oddalili się ku beczce z piwem. William pociągnął ze 
dzbanka. Bilbo zebrał się na odwagę i wsunął małą rączkę do 
przepaścistej kieszeni trolla. Była w niej sakiewka, dla hobbita wielka jak 
worek węgla. "Ha! - pomyślał, zapalając się do tej nowej dla siebie roboty 
i ciągnąc ostrożnie sakiewkę w górę - dobry początek!" 
  Rzeczywiście, dobry! Bo sakiewki trollów z reguły bywają zaczarowane, 
a ta nie stanowiła wyjątku. "Ejże, coś ty za jeden?" - pisnęła, gdy ją Bilbo 
wyciągał z kieszeni; William odwrócił się błyskawicznie i capnął hobbita 
za kark, nim biedak zdążył dać nura między drzewa. 
  - Rety, Bert, patrzaj, co upolowałem! - zawołał William. 
  - Co to takiego? - spytali tamci, podchodząc bliżej. 
  - Niech mnie diabli, jeśli wiem. Coś ty za jeden? 
  - Bilbo Baggins, włamy... hobbit - rzekł nieszczęsny Bilbo trzęsąc się od 
stóp do głów i zastanawiając się, jak tu huknąć sowim głosem, zanim mu 
troll zdusi gardło. 
  - Włamyhobbit? - spytali trochę zaskoczeni. Trolle na ogół ciężko myślą 
i bardzo podejrzliwie traktują każde nowe zjawisko. 
  - I co ma taki włamyhobbit do roboty w mojej kieszeni? - spytał William. 
  - Nada się toto na pieczeń? - spytał Tom. 
  - Można spróbować - rzekł Bert chwytając za szpikulec. 
  - Nie starczy bodaj raz na ząb - powiedział William, który już był po 
dobrej kolacji. - Mało zostanie, jak się odrzuci skórę i gnaty. 
  - Może jest ich więcej gdzieś w pobliżu, to udusiłoby się w potrawce - 
rzekł Bert. - Gadaj no, małe paskudztwo, czy jest dużo takich jak ty w tym 
lesie? - spytał, przyglądając się kudłatym stopom hobbita, po czym 
chwycił go za wielkie palcu u nóg i potrząsnął. 
  - Mnóstwo! - krzyknął Bilbo, zapominając w pierwszym strachu, że nie 
wolno zdradzać przyjaciół. - Nie ma ani na lekarstwo - poprawił się 
natychmiast. 
  - Co to znaczy? - spytał Bert, nie wypuszczając go z ręki, ale teraz 
trzymając już za włosy, głową do góry. 
  - To, co mówię - bez tchu odpowiedział Bilbo. - Proszę, niech mnie 
łaskawi panowie nie pieką na rożnie. Sam jestem doskonałym kucharzem 
i wolę gotować niż być gotowanym, jeśli pan rozumie, co mam na myśli. 
Przyrządzę wam coś pysznego, wspaniałe śniadanko, byleście mnie nie 
zjedli na kolację. 
  - Biedny głuptak - rzekł William. (Jak już wspomniałem, najadł się na 
kolacje po gardłodziurki i wypił morze piwa.) - Biedny głuptak. Puśćmy 
go żywego. 
  - Nie puszczę, dopóki nie powie, co to znaczy: i mnóstwo, i ani na 
lekarstwo - powiedział Bert. - Nie chcę, żeby mi poderżnęli gardło, jak 
zasnę. Będę mu na ogniu przypiekał pięty, póki nie wygada wszystkiego. 
  - Nie zgadzam się - odparł William. - Ja go złapałem, nie ty. 
  - Spasiony dureń z ciebie, Williamie - rzekł Bert- jak to już zresztą 
dawno zauważyłem. 
  - A z ciebie cham! 
  - Tego ci nie daruje, Billu Huggins - krzyknął Bert i kropnął Williama 
pięścią między oczy. 
  Bójka rozpętała się na dobre. Bilbo miał jeszcze dość przytomności 
umysłu, żeby skorzystać z zamieszania, i gdy go Bert upuścił na ziemię, 
wymknął się między nogami dwóch trollów, którzy już rzucili się na 
siebie niby wściekłe psy, wrzeszcząc przy tym różne wyzwiska, bardzo 
szkaradne, ale najzupełniej dla nich stosowne. Wkrótce spleceni 
wzajemnie ramionami tarzali się po ziemi, omal nie wpadając w ognisko, 
wierzgając i grzmocąc się pięściami, podczas gdy trzeci kamrat, Tom, obu 
walił kijem; chciał ich w ten sposób przywołać jakoś do rozumu, ale 
oczywiście tym bardziej zapaśników rozwścieczył. 
  Bilbo w tym momencie powinien był umknąć, ale noga, zgnieciona w 
potężnej pięści Berta, bardzo go bolała, tchu brakowało w piersi, w 
głowie się kręciło. Leżał więc jeszcze przez długą chwilę tuż pod kręgiem 
światła bijącego od ogniska i dyszał ciężko. 
  Trolle wciąż się ze sobą biły, kiedy nadszedł Balin. Krasnoludy słyszały 
z daleka zgiełk, a nie mogąc się doczekać powrotu hobbita, ani hukania 
sowy, ruszyły naprzód jeden za drugim, kierując się w stronę ogniska i 
przemykając możliwie jak najciszej. Ledwie Balin ukazał się w blasku 
ognia, Tom ryknął przeraźliwie. Trolle wręcz nienawidzą krasnoludów, 
patrzeć na nie nie mogą (lubią je tylko na półmisku). Bert i Bill 
natychmiast przerwali bójkę. - Dawaj worek, Tom, żywo! - krzyknęli obaj. 
Balin rozglądał się, gdzie wśród tej całej awantury może być Bilbo, lecz 
nim zrozumiał, co się dzieje - worek spadł na jego głowę i krasnolud 
obezwładniony legł na ziemi. 
  - Przyjdzie ich tu więcej - rekł Tom - albo się grubo mylę. Z nimi tak: 
albo żaden, albo kupą. Nie jakieś tam włamyhobbity, ale krasnoludy. Bo 
ten mi wyglądał na krasnoluda, na pewno. 
  - Masz rację - powiedział Bert. - Schowajmy się w cieniu. 
  Tak też zrobili. Z workami, których używali do przenoszenia porwanych 
owiec lub innej zdobyczy, przyczaili się w ciemnościach. Co który 
krasnolud wychynął z lasu i zagapił się na ognisko, na przewrócone 
dzbanki i ogryzione baranie kości - hop! - spadał mu z znienacka 
cuchnący worek na głowę. Wkrótce leżał tak uwięziony Dwalin obok 
Balina, Fili, Kili obaj w jednym worku, a Dori, Nori i Ori na kupie, Oin 
zaś, Gloin, Bifur, Bofur i Bombur jeden na drugim bardzo niewygodnie 
tuż przy ognisku. 
  - Będą mieli nauczkę - rzekł Tom, ponieważ Bifur i Bombur sprawili mu 
dużo kłopotu walcząc zawzięcie, jak zwykle krasnoludy, gdy je ktoś 
przywiedzie do desperacji. 
  Ostatni przyszedł Thorin i ten przynajmniej nie został zaskoczony 
znienacka. Idąc już węszył zasadzkę i nim jeszcze spostrzegł nogi swych 
przyjaciół sterczące z worków, zrozumiał, że dzieje się coś niedobrego. 
Zatrzymał się więc nieco dalej w ciemnościach i spytał: 
  - Co to za awantura? Kto moich towarzyszy pobił? 
  - Trolle! - odparł Bilbo ukryty za drzewami; zbóje tymczasem 
zapomnieli o hobbicie. - Czają się tam w krzakach z workami - dodał. 
  - To tak?! - zawołał Thorin i dał susa ku ognisku, nim trolle zdążyły 
zarzucić worek. Chwycił długą gałąź, płonącą na drugim końcu, i śmignął 
nią w oczy Bertowi, który nie zdołał w porę odskoczyć. Bert na długą 
chwilę musiał wycofać się z walki, Bilbo natomiast włączył się do niej, 
jak umiał. Złapał Toma za nogę, chociaż objąć jej nie mógł, bo tęga byłą 
jak pień drzewa. Lecz Tom jednym kopniakiem sypnął Thorinowi w twarz 
snop iskier, a hobbita wysłał w powietrze tak, że wylądował nieborak na 
szczycie jakiegoś krzaka. 
  Tom dostał za to gałęzią w zęby i utracił w ten sposób jeden z siekaczy. 
Zawył tak, że nie macie pojęcia. Ale w tym momencie zza jego pleców 
wysunął się William i nakrył Thorina workiem - od głowy do stóp. Walka 
była skończona. Nia ma co mówić, krasnoludy wpadły okropnie: 
wszystkie znalazły się w workach, mocno zawiązanych postronkiem, a 
trzech wściekłych trollów - z których dwaj na dobitkę byli poparzeni i 
posiniaczeni - radziło nad nimi, czy ich upiec na wolnym ogniu, czy 
posiekać w drobną kostkę i ugotować, czy po prostu, siadając kolejno na 
workach, zmiażdżyć na galaretę. Bilbo zaś, uczepiony w koronie krzaka, 
w podartym ubraniu i z podrapaną skórą, nie śmiał drgnąć nawet, żeby go 
zbóje nie usłyszeli. 
  I w tym momencie powrócił Gandalf. Nikt jednak go nie spostrzegł. 
Trolle właśnie zdecydowały się upiec krasnoludy niezwłocznie, a pożreć 
dopiero później; taki wniosek wysunął Bert, a dwaj jego kamraci zgodzili 
się na to po długiej dyskusji. 
  - Nie ma sensu brać się teraz do pieczenia, zajmie nam to całą noc - 
rozległ się głos. Bert myślał, że powiedział to William. 
  - Nie zaczynaj znów od początku, Billu - rzekł - bo wtedy spór zajmie 
nam całą noc. 
  - A kto się tu spiera? - oburzył się William, przekonany, że głos należał 
do Berta. 
  - Ty się spierasz - rzekł Bert. 
  - A ty łżesz - powiedział William i sprzeczka znowu rozgorzała. W 
końcu uradzili posiekać krasnoludy w drobną kostkę i ugotować. 
  - Gotowanie nie ma sensu. Wody nam brak, a do źródła daleko i w ogóle 
za dużo kramu - odezwał się głos. Bertowi i Williamowi wydało się, że to 
głos Toma. 
  - Zamknąłbyś gębę - powiedzieli - bo nigdy z tym nie skończymy. 
Zamiast tyle pyskować, idź lepiej po wodę. 
  - To ty zamknij gębę - odparł Tom, przekonany, że to był głos Williama. 
- Kto pyskuje, jak nie ty sam, chciałbym wiedzieć. 
  - Głupiec z ciebie - rzekł William. 
  - Tyś sam głupiec - krzyknął Tom. 
  I znów się zaczęli kłócić, jeszcze zapalczywiej niż przedtem, aż wreszcie 
postanowili siadać na workach kolejno, żeby zmiażdżyć krasnoludy na 
galaretę, a ugotować dopiero później. 
  - Którego weźmiemy na początek? - spytał głos. 
  - Najlepiej będzie zacząć od ostatniego - rzekł Bert, któremu Thorin 
boleśnie podbił oko. Bert myślał, że pytanie zadał Tom. 
  - Coś ty? Sam do siebie gadasz? - zdziwił się Tom. - Ale jeśli chcesz, 
możesz siąść najpierw na ostatnim. Który to? 
  - Ten w żółtych pończochach - rzekł Bert. 
  - Bzdury pleciesz - powiedział głos, naśladując bas Williama. - W 
szarych. 
  - Założe się, żę w żółtych - odparł Bert. 
  - Racja, w żółtych - potwierdził William. 
  - To czegoś gadał, że w szarych? - krzyknął Bert. 
  - A bo ja coś mówiłem? To przecież Tom. 
  - Ja? Anim pisnął - rzekł Tom. - To ty powiedziałeś. 
  - Jak ci dwóch mówi, że ty, to się przestań wreszcie kłócić - rzekł Bert. 
  - Do kogo ta mowa? - spytał William. 
  - Dość tego! - obaj razem zawołali Tom i Bert. - Noc mija, dzień teraz 
świta wcześnie. Bierzmy się do roboty. 
  - Świta dzień, co was w kamień obróci! - odezwał się głos, podobny do 
basu Williama. Ale to nie był głos Williama. W tym momencie bowiem 
świt błysnął nad wzgórzem, a w gałęziach rozległ się świergot ptasi. 
William nie mógł się odezwać, bo tak jak stał, pochylony nad workiem, 
nagle skamieniał. A Bert i Tom, patrząc na niego, w tym samym 
okamgnieniu zastygli w skałę. Stoją na tym miejscu po dziś dzień, 
samotni, chyba że ptak jakiś przysiądzie któremuś na ramieniu. Albowiem 
trolle, jak zapewne wam wiadomo, muszą przed świtem wracać pod 
ziemię, a jeśli tego nie zrobią, obracają się z powrotem w skałę, z której 
powstali, i nigdy już nawet drgnąć nie mogą. To się właśnie przydarzyło 
Bertowi, Tomowi i Williamowi... 
  - Wspaniale - rzekł Gandalf wychodząc z zarośli. Pomógł hobbitowi 
zleźć z cierniowego krzaka. Bilbo już zrozumiał wszystko. To głos 
czarodziej podżegał trollów do waśni i kłótni tak długo, aż brzask ich 
zaskoczył. 
  Zaraz we dwóch wzięli się do rozwiązywania worków i uwalniania 
krasnoludów. Nieboraki, na pół uduszone, miny miały dość kwaśne. 
Niewielka to przyjemność leżeć bezsilnie i słuchać, jak trolle naradzają 
się, czy cię upiec, czy posiekać, czy zemleć. Bilbo musiał dwa razy 
powtarzać swoją opowieść o całej przygodzie, nim wreszcie dali mu 
spokój. 
  - Nie w porę zachciało ci się wprawek w kradzieży kieszonkowej - rzekł 
Bombur - kiedy nam było trzeba nie czego innego, lecz tylko ogniska i 
jadła. 
  - A tych dwóch rzeczy na pewno nie dostałbyś od trollów bez walki - 
powiedział Gandalf. - Bądź co bądź teraz nie ma co tracić czasu. Czy nie 
rozumiecie, że trolle musiały mieć gdzieś w pobliżu piwnicę czy jaskinię, 
w której chowały się przed słońcem? Warto by tam zajrzeć. 
  Przeszukali więc okolicę i wkrótce trafili na ślady wydeptane ciężkimi 
butami trollów wśród lasu. Idąc tym tropem pod górę, znaleźli ukryte w 
zaroślach ogromne kamienne drzwi do podziemi. Nie mogli ich jednak 
otworzyć, chociaż pchali wszyscy naraz, a Gandalf próbował różnych 
zaklęć. 
  - Może to na coś się przyda? - spytał Bilbo, gdy już cała kompania 
zmęczyła się i zirytowała na dobre. - Znalazłem to na ziemi, kiedy trolle 
biły się między sobą. - I pokazał ogromny klucz, który Williamowi 
zapewne wydawał się maleńki i łatwy do ukrycia. Musiał ten klucz 
wypaść trollowi z kieszeni; na szczęście stało się to, nim olbrzym w 
kamień się obrócił. 
  - Czemuż u licha, wcześniej tego nie powiedziałeś? - krzyknęły 
krasnoludy, a Gandalf chwycił klucz i wcisnął go w otwór zamka. 
Kamienne drzwi jednym potężnym zamachem otwarły się na oścież, a 
cała kompania zeszła w głąb piwnicy. Na ziemi poniewierały się 
ogryzione kości, w powietrzu unosił się przykry zaduch, ale było sporo 
żywności niedbale rzuconej na półki lub po kątach, między bezładnymi 
stosami łupów wszelkiego rodzaju - od mosiężnych guzików do garnków 
wypełnionych złotymi monetami. Na gwoździach wzdłuż ścian wisiało też 
sporo ubrań, zbyt małych na trolle - obawiam się, że była to odzież zdarta 
z ich ofiar - a wśród nich również broń, miecze rozmaitego pochodzenia i 
kształtu, różnej też wielkości. Dwa szczególnie zwracały uwagę, tak 
piękne miały pochwy i rękojeści zdobione drogimi kamieniami. 
  Gandalf i Thorin wzięli je dla siebie, Bilbo zaś wybrał nóż w skórzanej 
pochwie. Dla trolla był to ledwie kozik kieszonkowy, ale hobbitowi mógł 
zastąpić krótki miecz. 
- Ostrza bardzo porządne - rzekł czarodziej, obnażając miecz do połowy i 
przyglądając mu się z zaciekawieniem. - Nie może to być robota trollów 
ani kowali ludzkich z tych okolic i z naszych czasów. Ale jeśli odczytamy 
runy, które tu widzę, dowiemy się czegoś więcej. 
  - Wyjdźmy wreszcie z tego okropnego zaduchu! - rzekł Fili. Wynieśli 
więc z piwnicy garnki ze złotymi monetami oraz te prowianty, które 
wydawały się nie tknięte przez trollów i zdatne do spożycia, a także 
baryłkę piwa, jeszcze pełną. Wszyscy już marzyli o śniadaniu i tak byli 
głodni, że nie kręcili nosami na wątpliwe przysmaki trollowej spiżarni. 
Własne ich zapasu już się kończyły. Teraz bądź co bądź mieli chleb i ser, 
piwa pod dostatkiem i słoninę, którą przysmażali po kawałku w żarze 
ogniska. 
  Potem przespali się, bo należało im się trochę snu po tak burzliwej nocy, 
i do popołudnia nie brali się już do żadnej innej roboty. Wówczas dopiero 
sprowadzili z dołu kuce, załadowali na nie garnki ze złotem, by je 
zakopać opodal drogi nad rzeką, dobrze ukryte; miejsce naznaczyli 
różnym tajnymi znakami na wypadek, gdyby udało im się wrócić z 
wyprawy i odzyskać łup. Kiedy się z tym uporali, wsiedli znów na 
wierzchowce i ruszyli truchtem dalej ku wschodowi. 
  - Gdzież to bywałeś, jeśli wolno wiedzieć? - spytał Thorin Gandalfa, gdy 
jechali obok siebie. 
  - Przepatrywałem drogę przed nami - odparł czarodziej. 
  - A co cię sprowadziło z powrotem w najodpowiedniejszej chwili? 
  - Spojrzałem w porę na drogę za sobą - odpowiedział Gandalf. 
  - Rzeczywiście - rzekł Thorin - ale czy nie mógłbyś mówić jaśniej? 
  - Pojechałem na zwiady. Wkrótce czeka nas droga niebezpieczna i 
trudna. Myślałem też o uzupełnieniu kończących się zapasów. Ale nie 
ujechałem daleko, gdy spotkałem paru przyjaciół z Rivendell. 
  - Gdzie to jest? - spytał Bilbo. 
  - Nie przerywaj! - rzekł Gandalf. - Jeśli ci się poszczęści, będziesz tam 
za kilka dni, a wtedy sam wszystko zobaczysz. Otóż, jak mówiłem, 
spotkałem dwóch dworzan Elronda. Spieszyli się bardzo ze strachu przed 
trollami. Powiedzieli mi, że trzech trollów zeszło z gór i osiadło w lasach 
opodal drogi; wypłoszyli już wszystkich mieszkańców z tej okolicy i 
czyhali na przyjezdnych. Od razu wyczułem, że będę wam potrzebny. 
Obejrzałem się za siebie i zauważyłem w oddali ogień. Natychmiast 
ruszyłem w tę stronę. No, resztę już wiecie. Bardzo was proszę, bądźcie 
na przyszłość ostrożniejsi, bo inaczej nigdy nie dojedziemy do celu. 
  - Dzięki ci, Gandalfie - rzekł Thorin. 
 
 
3. Krótki odpoczynek 
 
  Chociaż pogoda się poprawiła, nie śpiewali pieśni, nie opowiadali sobie 
żadnych historii tego dnia ani nazajutrz, ani dzień później. Czuli już 
bliskość niebezpieczeństwa czającego się ze wszystkich stron. Obozowali 
pod gwiazdami, a wierzchowce więcej miały do jedzenia niż jeźdźcy, bo 
trawa rosła tu bujnie, lecz sakwy świeciły pustkami: nie na długo 
starczyło zdobytej u trollów żywności. Pewnego popołudnia przeszli w 
bród rzekę w miejscu, gdzie rozlewała się szeroko i płytko, pieniąc się i 
hucząc na kamieniach. Przeciwny brzeg był stromy i oślizły. Gdy się 
wreszcie na niego wgramolili, wiodąc kuce za uzdy, ujrzeli przed sobą 
wysokie góry, tak, jakby się nagle wysunęły na ich spotkanie. Zdawało 
się, że od podnóży najbliższej dzieli ich ledwie dzień niezbyt forsownego 
marszu. Wznosiły się czarne i ponure, jakkolwiek tu i ówdzie plamy 
słońca ozłacały im bure grzbiety, a ośnieżone szczyty nad granią lśniły 
bielą. 
  - Czy to już nasza Góra? - spytał Bilbo głosem uroczystym, szeroko 
otwierając oczy. Nigdy dotychczas nie widział czegoś równie wielkiego. 
  - Oczywiście nie! - odparł Balin. - To dopiero początek Gór Mglistych; 
musimy przez nie przejść na drugą stronę, górą czy dołem, jak się da, 
żeby dostać się na Pustkowie. Za tym łańcuchem jeszcze nas czeka długa 
droga do Samotnej Góry na wschodzie, gdzie Smaug waruje na naszych 
skarbach. 
  - O! - powiedział Bilbo i nagle poczuł się tak zmęczony, jak nie był 
jeszcze nigdy w życiu. Znów w tej chwili wspomniał wygodny fotel przy 
kominku, w ulubionym pokoju własnej norki, i śpiew imbryka. Ale nieraz 
miał to jeszcze z żalem wspominać. 
  Teraz pochodem kierował Gandalf. 
  - Nie wolno nam zejść ze szlaku, bo zginiemy - rzekł. - Przede 
wszystkim potrzeba nam żywności i odpoczynku w jakimś możliwie 
bezpiecznym miejscu; bardzo ważne jest, byśmy idąc przez Góry Mgliste 
trzymali się właściwej ścieżki, inaczej zabłądzimy; musielibyśmy 
zawracać i zaczynać marsz od początku... o ile w ogóle wyszlibyśmy z 
tego żywi. 
  Dopytywali się, dokąd ich prowadzi, Gandalf więc odpowiedział: 
  - Dotarliśmy na skraj Dzikich Krajów, jak wielu z was pewnie już się 
orientuje. Gdzieś przed nami ukryta jest piękna dolina Rivendell, w 
której, w ostatnim przyjaznym domu na tym szlaku, mieszka Elrond. 
Posłałem mu przez przyjaciół wiadomość, będzie nas oczekiwał. 
  Zapowiedź brzmiała mile i obiecująco, wszyscy pewnie wyobrażacie 
sobie, że nic łatwiejszego, jak trafić prostą drogą do ostatniego 
przyjaznego domu po zachodniej stronie Gór Mglistych. Przed 
wędrowcami nie było widać lasów ani dolin przecinających teren, tylko 
rozległy stok wznoszący się łagodnie aż do podnóży najbliższej góry, 
szeroką przestrzeń wrzosów i rumowisk skalnych, tu i ówdzie poznaczoną 
zielonymi łatami trawy i mchu, w miejscach, gdzie można było 
spodziewać się źródeł. 
  Popołudniowe słońce świeciło jasno, ale nigdzie w tej cichej pustce nie 
dostrzegali znaku życia czy jakichś osiedli. Jadąc naprzód, wkrótce 
zrozumieli, że dom Elronda może się kryć niemal wszędzie, gdzieś 
między nimi a górami. Trafiali niespodzianie na doliny ciasne, zamknięte 
stromymi ścianami, otwierające się znienacka u ich stóp, i patrząc w głąb 
jarów, ze zdumieniem spostrzegali na ich dnie drzewa i strumienie. 
Napotykali szczeliny tak wąskie, że prawie mogli je susem przesadzić, 
lecz głębokie i huczące od wodospadów. Napotykali ciemne wąwozy, 
których nie dało się przeskoczyć, i tak urwiste, że w żaden sposób nie 
zdołaliby zejść w nie i potem wspiąć się znowu na drugi brzeg. 
Napotykali grzęzawiska z pozoru nęcące świeżą zielenią, różnobarwnymi, 
bujnymi kwiatami, lecz objuczony konik, który się tam dał skusić, nigdy 
już nie powrócił. 
  Nikt z was nie zgadłby nawet, że tak strasznie dziki kraj dzieli bród na 
rzece od gór. Bilbo nie mógł się temu dość nadziwić. Jedyną ścieżkę 
znaczyły białe kamienie, ale niektóre bardzo małe, inne znów zarośnięte 
wrzosem lub mchem. Słowem, mozolna to była droga, chociaż Gandalf, 
który, jak się zdawało, znał ją dość dobrze, służył za przewodnika. 
  Czarodziej kręcił głową, wystawiał brodę to w prawo, to w lewo, 
wypatrując ścieżki, wszyscy zaś sunęli za nim krok w krok bardzo 
ostrożnie; nie ujechali daleko, gdy już zaczęło się zmierzchać. Pora 
podwieczorku dawno minęła, zapowiadało się na to, że pora kolacji 
również wkrótce przeminie. Ćmy polatywały nad ich głowami, mrok 
zgęstniał, bo księżyc nie wzszedł. Kuc Bilba potykał się na kamykach i 
korzeniach. Dotarli do krawędzi stromego urwiska tak niespodzianie, że 
koń Gandalfa omal nie zsunął się po zboczu. 
  - Nareszcie! - zawołał czarodziej, a cała kompania, cisnąc się wokół 
niego, zaglądała ciekawie w parów. Zobaczyli w jego głębi dolinę, do 
uszu ich dobiegł szum bystrej wody płynącej na dnie w kamienistym 
łożysku; w powietrzu pachniało drzewami, a na przeciwległym zboczu 
nad strumieniem błyskało światło. 
  Bilbo do śmierci nie mógł zapomniec tej wędrówki po ciemku, gdy 
osuwali się i ześlizgiwali krętą, spadzistą dróżką w tajemniczą dolinę 
Rivendell. W miarę jak schodzili niżej, ogarniało ich ciepło, a zapach 
sosen tak upajał, że Bilbo co chwila kiwał się w siodle i mało brakowało, 
a byłby spadł, a przynajmniej nos rozbił o szyję kucyka. Zjeżdżali w głąb 
doliny i serca im rosły. Zamiast sosen otoczyły ich teraz brzozy i dęby, 
półmrok zdawał się bezpieczny. Zieleń trawy zszarzała do reszty, gdy 
wychynęli w końcu na otwartą polankę tuż nad brzegiem strumienia. 
  "Hm! Pachnie mi tu elfami" - pomyślał Bilbo wznosząc oczy ku 
gwiazdom. Błyszczały na niebie jasne i błękitne. W tej samej chwili 
wśród drzew wybuchnął śpiew podobny do kaskady śmiechu: 
 
O! co tu robicie 
I dokąd spieszycie? 
Koń zgubił podkowę, 
Rzeka rwie parowem! 
Tra-la-li tra-lo-le 
Doliną w dole, 
 
O! czego szukacie 
I dokąd zmierzacie? 
W piecu niedaleko 
Już się placki pieką! 
Tra-la-la tra-le-le 
W dolinie wesele 
ha, ha! 
 
O! czemu milczycie 
I brody stroszycie? 
Dlaczego pan Baggins, 
Tak słynny z powagi, 
Z Balinem, Dwalinem 
Kłusuje w dolinę 
W tę noc 
hoc, hoc! 
 
O! czy zostaniecie 
czy też uciekniecie? 
Już światło dnia gaśnie, 
Jeździec w siodle zaśnie, 
Konik się potyka, 
A u nas muzyka 
ha, ha! 
 
  Tak śmiali się i śpiewali mieszkańcy tego lasu. Nic mądrego, powiecie 
zapewne. Ale ich by to nie wzruszyło, śmialiby się jeszcze głośniej, 
gdybyście im to powiedzieli. Bo to były oczywiście elfy. Kiedy ciemność 
zapadła na dobre, Bilbo dostrzegł je wśród drzew. Bardzo lubił elfy, 
chociaż rzadko je w życiu widywał i trochę się ich bał. Krasnoludy 
niezbyt dobrze z nimi żyją. Nawet tak rozsądne krasnoludy jak Thorin i 
jego kompania uważały, że elfy mają lekkiego bzika (ale to też jest bzik, 
żeby tak uważać), a czasem się na nich obrażały. Niektóre elfy bowiem 
lubią przekomarzać się z krasnoludami i kpią sobie z nich, szczególnie z 
powodu długich bród. 
  - No, no! - rozległ się czyjś głos. - Patrzcie państwo ! Hobbit Bilbo na 
kucu, nie do wiary! Co za widok! 
  - Przepiękny i wspaniały! 
  I znów zabrzmiała piosenka, równie niedorzeczna jak ta, którą wam 
przedtem w całości przytoczyłem. Wreszcie spośród drzew wyszedł 
młody, smukły elf i ukłonił się Gandalfowi oraz Thorinowi. 
  - Witajcie w dolinie! - rzekł. 
  - Dziękujemy za miłe przyjęcie - odparł Thorin, odrobinkę kwaśno, ale 
Gandalf już zeskoczył z konia i wmieszał się między elfy, zagadując 
wesoło. 
  - Zboczyliście trochę z drogi - powiedział elf - jeśli chcecie trafić na 
jedyną ścieżkę, która wiedzie za rzekę do tamtego domu. Chętnie was 
poprowadzimy, ale zejdźcie lepiej z koni, póki nie przejdziecie przez 
most. Czy zostaniecie chwilę z nami, żeby razem pośpiewać, czy też 
wolicie zaraz śpieszyć dalej? Kolacja już się tam przygotowuje - dodał. - 
Czuję zapach z komina. 
  Bilbo mimo wielkiego zmęczenia miał ochotę zostać z elfami. Śpiewu 
elfów, i to w gwiaździstą czerwcową noc, warto posłuchać, o ile, 
oczywiście, ktoś lubi te rzeczy. Bilbo chętnie też zamieniłby w cztery 
oczy kilka słów z osobami, które, jak się okazało, znały jego nazwisko i 
coś niecoś o nim wiedziały, chociaż nigdy ich w życiu nie spotkał. 
Ciekaw był, co sądzą o jego przygodzie. Elfy dużo wiedzą i są 
specjalistami od wszelkich nowin, które szerzą się wśród nich równie 
szybko, a może nawet szybciej, niż woda płynie w potoku. 
  Ale krasnoludom okropnie pilno było zasiąść do wieczerzy, nie chciały 
więc ani chwili marudzić. Ruszyli naprzód, prowadząc kuce, póki nie 
znaleźli się na wygodnej ścieżce i nie doszli nad sam brzeg rzeki. Płynęła 
żywo i hałaśliwie, jak zwykle górskie potoki w letnie wieczory, po 
słonecznym dniu, który topi śniegi na szczytach. Kamienny most, nie 
opatrzony poręczą, tak był wąski, że ledwie jeden kucyk naraz mógł się na 
nim zmieścić. Szli więc powoli, ostrożnie, gęsiego, a każdy swego 
wierzchowca prowadził za uzdę. Elfy oświetlały brzeg kolorowymi 
latarniami i umilały przeprawę wesołym śpiewem. 
  - Nie zamocz brody w potoku, ojczulku! - krzyczały do Thorina, który 
zgarbił się i sunął niemal na czworakach. - Już dość urosła bez 
podlewanie! 
  - Pilnujcie Bilba, żeby nie zjadł wszystkich ciastek! - wołały. - I tak 
grubas nie przelezie przez dziurkę od klucza. 
  - Cicho, sza, przyjaciele! Dobranoc! - rzekł Gandalf idący na ostatku. - 
Doliny mają uszy, a niektóre elfy za długie języki. Dobranoc! 
  Tak w końcu dotarli do Ostatniego Przyjaznego Domu i zastali jego 
drzwi na oścież otwarte. 
  Dziwna rzecz: o tym, co najlepsze, i o dniach najmilej spędzonych 
niewiele się ma do opowiadania, a słuchanie o tym nie tak bawi 
słuchacza; za to o rzeczach przykrych, niepokojacych czy wręcz groźnych 
można opowiadać wspaniałe historie i starczy tematu na długo. Nasi 
wędrowcy spędzili w owym dobrym domu dwa tygodnie z górą i ciężko 
im było go opuścić. Bilbo chętnie by tam został na zawsze - nawet gdyby 
mógł w cudowny sposób i bez trudu wrócić do swojej norki. A mimo to 
niewiele mam do powiedzenia o tym popasie. 
  Pan domu był przyjacielem elfów, jego przodkowie brali udział w 
niezwykłych sprawach w czasach przedhistorycznych, kiedy elfy toczyły 
wojny ze złymi goblinami, a pierwsi ludzie przybyli tu z północy. W 
latach, w których rozgrywa się nasza historia, żyli jeszcze dość liczni 
potomkowie elfów i dawnych bohaterów, a Elrond był ich przywódcą. 
  Miał rysy twarzy szlachetne i piękne jak władca elfów, był silny jak 
wojownik, mądry jak czarodziej, dostojny jak król krasnoludów, a 
łagodny jak pogoda latem. Imię jego spotyka się w wielu opowieściach, 
ale w dziejach wielkiej przygody Bilba odegrał rolę dość małą, chociaż 
ważną, jak się przekonacie, jeżeli doczytacie tę książkę do końca. W 
domu Elronda każdemu było dobrze, czy kto lubił jeść, czy spać, czy 
pracować, czy opowiadać różne historie, czy śpiewać, czy po prostu 
siedzieć i rozmyślać, czy też wszystko to po trosze łączyć w przyjemną 
całość. Nic złego nie miało dostępu do tej doliny. 
  Żałuję, że z braku czasu nie mogę wam powtórzyć chociaż kilku 
opowieści, chociaż jednej czy dwóch pieśni, które nasi podróżni 
zasłyszeli w tym domu. Wszyscy, nie wyłączając kucyków, odpoczęli i 
pokrzepili siły już w ciągu paru pierwszych dni. Zreperowano ubrania, 
wygojono sińce, odzyskano humor i otuchę. Sakwy wypełniły się 
zapasami żywności, lekkiej, ale dość posilnej, by mogli przetrwać ciężki 
marsz przez górskie przełęcze. Dobre rady umożliwiły im udoskonalenie 
planów wyprawy. Tak doczekali najkrótszej nocy przed najdłuższym w 
roku dniem; nazajutrz o wczesnym świcie mieli wyruszyć w dalszą drogę. 
  Elrond umiał czytać wszelkie runiczne pisma. Owego wieczora obejrzał 
miecze zdobyte w jaskini trollów i rzekł: 
  - To nie jest robota trollów, ale stare, prastare miecze elfów, dziś 
zwanych gnomami. Wyrabiano taką broń w mieście Gondlin na wojnę z 
goblinami. Te miecze pochodzą zapewne ze skarbców jakiegoś smoka lub 
goblina, bo właśnie smoki i gobliny zniszczyły i złupiły Gondolin przed 
wiekami. Twój miecz, Thorinie, runy nazywają Orkistem, co w dawnym 
języku Gondolina znaczy: "pogromca goblinów"; ostrze jego dobrze się 
wsławiło. A ten, Gandalfie, to Glamdring - "młot na wroga"; nosił go u 
boku ongi król Gondolina. Strzeżcie pilnie tych mieczy! 
  - Ciekawe, skąd wzięły się u trollów? - rzekł Thorin, oglądając broń z 
nowym zainteresowaniem. 
  - Na pewno nie wiem - odparł Elrond - ale można zgadywać, że wasi 
trolle złupili innych rabusiów albo znaleźli resztki zagrabionego mienia w 
jakiejś górskiej kryjówce na północy. Słyszałem, że po dziś dzień można 
natrafić w opuszczonych podziemiach kopani Morii na skarby 
zapomniane tam do czasów wojny krasnoludów z goblinami. 
  Thorin zadumał się głęboko. 
  - Będę miał ten miecz w wielkiej czci - rzekł. - Oby wkrótce znów 
gromił gobliny! 
  - To życzenie może się ziścić niebawem, podczas przeprawy przez góry - 
powiedział Elrond. - Ale pokażcie mi tę swoją mapę! 
  Rozwinął pergamin, przyglądał mu się długo, wreszcie pokiwał głową; 
miał co prawda to i owo do zarzucenia krasnoludom, bo nie pochwalał ich 
miłości złota, ale smoka i smoczego okrucieństwa nienawidził gorąco i 
bolał na wspomnienie gruzów miasta Dali, jego wesołych dzwonów 
umilkłych na zawsze, wypalonych pożarem brzegów Bystrej Rzeki. 
Miesiąc świecił tego wieczora szerokim sierpem. Elrond podniósł mapę 
tak, że biała poświata przeświecała przez pergamin. 
  - A to co? - rzekł. - Oprócz zwykłych runów, które mówią: "drzwi 
wysokie na pięć stóp, trzech zmieści się wszerz" - widzę tu litery 
księżycowe. 
  - Co to za litery? - spytał hobbit rozgorączkowany. Jak wam już 
wspominałem, Bilbo kochał się w mapach, lubił też bardzo runy, napisy i 
tajemne alfabety, chociaż sam pisząc stawiał litery jakby pajęcze i 
chuderlawe. 
  - Litery księżycowe to także runy, ale niewidoczne w zwykłych 
warunkach - wyjaśnił Elrond. - Żeby je zobaczyć, trzeba patrzeć pod 
księżyc, a co więcej, gdy chodzi o runy bardzo sekretne, o tej samej porze 
roku i dnia i przy tej samej kwadrze księżyca, jaka była w chwili ich 
wypisywania. Pismo takie wymyśliły krasnoludy, używając do niego 
specjalnych srebrnych piór. Twoi przyjaciele z pewnością to potwierdzą. 
Runy na mapie musiały być wypisane w najkrótszą letnią noc, gdy księżyc 
miał kształt sierpa, dawno, dawno temu. 
  - A co mówią? - spytali jednocześnie Gandalf i Thorin, obaj trochę może 
dotknięci, że nie któryś z nich, lecz Elrond pierwszy odkrył tajemnicę; co 
prawda w inne dni nikt nie mógł był odczytać runów księżycowych, tak 
jak dziś nie mógł zgadnąć, kiedy zdarzy się znów po temu okazja. 
  - Stań na szarym głazie, kiedy drozd dziobem zastuka - czytał Elrond - a 
zachodzące słońce ostatnim promieniem dnia Durina wskaże ci dziurkę 
od klucza. 
  - Durin, Durin! - rzekł Thorin. - To praojciec jednego z dwóch plemion 
krasnoludów, mianowicie długobrodych, praszczur mojego dziadka. 
  - Kiedyż więc jest dzień Durina? - spytał Elrond. 
  - U krasnoludów pierwszym dniem Nowego Roku jest, jak wszystkim 
oczywiście wiadomo, pierwszy dzień ostatniego księżyca jesieni, na progu 
zimy - rzekł Thorin. - Nazywamy i w naszych czasach dniem Durina ten 
dzień, gdy ostatni księżyc jesienny spotyka się na niebie ze słońcem. Ale 
obawiam się, że niewiele nam ta wskazówka pomoże, bo przy dzisiejszym 
stanie wiedzy nie umiemy obliczyć, kiedy takie zjawisko powtórzy się 
znowu. 
  - To się jeszcze okaże - rzekł Gandalf. - Nic więcej nie napisano? 
  - Nic, co dałoby się odczytać przy tym księżycu - odparł Elrond i zwrócił 
mapę Thorinowi. Potem z całą kompanią zeszli nad rzeką, przyglądać się 
tańcom elfów w noc sobótkową i słuchać ich śpiewu. 
  Nazajutrz najdłuższy letni dzień wstał piękny i świeży jak marzenie: na 
błękitnym niebie nie było ani chmurki, a blask słońca migotał na wodzie. 
Żegnani pieśnią ruszyli więc w drogę żywo, z gotowością na nowe 
przygody w sercach, a w głowach z jasnym obrazem drogi, która ma ich 
poprowadzić przez Góry Mgliste do kraju leżącego za nimi. 
 
 
4. Górą i dołem 
 
  Wiele ścieżek prowadziło w góry i wiele przełęczy otwierało przez nie 
przejście, lecz większość tych dróg była tylko zwodniczą pułapką i nie 
prowadziła nigdzie albo też prowadziła do katastrofy; na wszystkich też 
niemal ścieżkach czyhały złe moce i okropne niebezpieczeństwa. 
Krasnoludy jednak wraz z naszym hobbitem, wspomagane mądrymi 
radami Elronda oraz wiedzą i pamięcią Gandalfa, obrały właściwą drogę 
do właściwej przełęczy. 
  Wydostali się z doliny i pozostawili o wiele mil za sobą Ostatni 
Przyjazny Dom, lecz przez długie jeszcze dni pięli się wciąż w górę, coraz 
wyżej i wyżej. Ścieżka była trudna i niebezpieczna, droga kręta, odludna i 
daleka. Spoglądali teraz z wysoka na rozpostartą u ich stóp i bardzo już 
odległą krainę, którą opuścili. Bilbo wiedział, że tam, daleko, daleko na 
zachodzie, gdzie wszystko wydawało się błękitne i przymglone, leży jego 
własna norka. Dreszcz go przejął. W górach chłód kąsał i wiatr 
przenikliwy dął wśród skał. Od czasu do czasu wielkie odłamki skalne, 
skruszone przez południowe słońce przygrzewające śnieg, toczyły się po 
zboczach i albo przelatywały między krasnoludami, omijając ich z dala 
(na szczęście), albo tuż nad ich głowami (ku ich przerażeniu). Noce 
spędzali niewygodnie, zziębnięci, nie ośmielając się śpiewać ani nawet 
głośno rozmawiać, bo każdy głos rozbrzmiewał niesamowitym echem, jak 
gdyby cisza nie znosiła żadnych zakłóceń prócz szumu potoku, wycia 
wiatru i łoskotu kamieni. 
  "Tam, na nizinie - myślał Bilbo - trwa lato, sianokosy i wycieczki na 
zieloną trawę. A jak tak dalej pójdzie, to nim zejdziemy na drugą stronę, 
pewnie już będzie i po żniwach, i po zbiorze jagód". 
  Inni snuli teraz podobne smutne myśli, chociaż, żegnając się z Elrondem 
w blasku nadziei letniego ranka, tak wesoło mówili o przeprawie przez 
góry i o szybkim pochodzie przez kraj za górami. Roili sobie, że może 
staną pod tajemnymi wrotami Samotnej Góry o pierwszym księżycu 
jesieni. "Może to właśnie będzie ów dzień Durina" - powiadali. Tylko 
Gandalf wtedy kręcił głową i milczał. Krasnoludy od wielu lat nie 
chodziły tymi drogami, ale Gandalf miał je świeżo w pamięci, wiedział 
jak rozpleniło się wszelkie zło i groza na pustkowiu, odkąd smoki 
wygnały stąd ludzi, a gobliny rozpanoszyły się pod ziemią po 
obrabowaniu kopalni Morii. Nawet najlepsze plany mądrych 
czarodziejów, jak Gandalf, i życzliwych przyjaciół, jak Elrond, zawodzą 
niekiedy, gdy odważysz się na niebezpieczną przygodę na rubieżach 
Pustkowia. Gandalf był zbyt mądrym czarodziejem, aby tego nie 
wiedzieć. 
  Wiedział, że mogą się zdarzyć nieprzewidziane rzeczy, nie śmiał 
spodziewać się, by w tej przeprawie, wśród ogromnych, wyniosłych gór, 
gdzie szczyty sterczą w niebo samotnie, a w dolinach nie rządzi żaden 
król, udało się uniknąć straszliwych przygód. I rzeczywiście nie udało się! 
Wszystko szło pomyślnie, póki pewnego dnia nie spotkali burzy, a nawet 
gorzej: wojny dwóch burz. Wiecie oczywiście, jaka straszna bywa potężna 
burza na nizinach i w dolinach rzecznych, szczególnie gdy dwie wielkie 
chmury burzowe zetkną się z sobą i zetrą w walce. Ale stokroć jeszcze 
straszniej biją pioruny i lśnią błyskawice nocą w górach, gdy burza ze 
wschodu spotka burzę z zachodu i stacza z nią bitwę. Błyskawice 
rozszczepiają się na szczytach, skały drżą, okropne grzmoty rozdzierają 
powietrze i przetaczają się, dudniąc echem w grotach i zapadlinach; 
ciemność pełna jest ogłuszającego łoskotu i oślepiających błysków. 
  Bilbo w życiu czegoś podobnego nie widział ani sobie nie wyobrażał. 
Znaleźli się na ciasnej półce skalnej, z której po jednej stronie ściana 
opadała przeraźliwie stromo w czarną przepaść. Schronili się na noc pod 
nawis skalny, a Bilbo, zawinięty w koc, dygotał od stóp do głów. Ilekroć 
wystawiał spod koca głowę, widział w świetle błyskawic po drugiej 
stronie przepaści kamiennych olbrzymów, którzy wyszli z kryjówek i 
zabawiali się ciskaniem głazów to w siebie nawzajem, to w ciemność 
przepaścistej doliny, gdzie padały z łoskotem między drzewa rosnące na 
jej dnie, rozpryskując drzazgi. Potem zerwał się wiatr i lunął deszcz, tak 
że nawis skalny nie mógł już wcale wędrowców ochronić. Wkrótce też 
wszyscy przemokli do nitki, a kuce pospuszczały głowy, wtuliły ogony 
między nogi i zaczęły rżeć z przerażenia. Dziki śmiech i wrzask 
olbrzymów rozlegał się dokoła po górach. 
  - To na nic! - rzekł Thorin. - Jeżeli nas wicher nie zmiecie, deszcz nie 
zatopi albo piorun nie ustrzeli, olbrzymy gotowe zabawić się nami w piłkę 
nożną i kopniakiem posłać do nieba. 
  - Ano, jeśli znasz lepsze miejsce, zaprowadź nas - powiedział na to 
Gandalf, bardzo markotny i również wcale nierad z sąsiedztwa 
olbrzymów. 
  W końcu postanowiono, że Fili i Kili rozejrzą się za lepszym 
schronieniem. Obaj mieli wzrok bystry, a jako młodsi o dobre pięćdziesiąt 
lat od innych krasnoludów, zwykle pełnili tego rodzaju służbę (skoro 
powszechnie było wiadome, że z Bilba nie doczekano by się żadnej w 
tych razach pociechy). Jeśli się chce coś znaleźć, trzeba po prostu szukać - 
tak przynajmniej pouczył Thorin swoich młodych podwładnych. 
Rzeczywiście, kto szuka, ten najczęściej coś znajduje, niestety czasem 
zgoła nie to, czego mu potrzeba. Tak się właśnie w tym przypadku stało. 
Fili i Kili wkrótce przypełzli z powrotem, czepiając się skał w obronie 
przed wiatrem. 
  - Znaleźliśmy suchą jaskinię - oznajmili - tuż za najbliższym załomem 
skał; zmieszczą się w niej również kuce. 
  - Czy zbadaliście ją dokładnie? - spytał czarodziej, świadomy, że groty w 
górach rzadko kiedy bywają nie zamieszkane. 
  - Ależ tak, tak! - zapewnili Fili i Kili, chociaż wszyscy wiedzieli, że 
dwom zwiadowcom nie starczyło czasu na dokładne badanie, bo zbyt 
pośpiesznie wrócili. - Nie jest bardzo wielka i nie sięga daleko w głąb. 
  Na tym bowiem, jak wiadomo, polega największe niebezpieczeństwo 
grot: często nie sposób rozpoznać, jak daleko sięgają w głąb, dokąd 
prowadzą lochy i co czyha na ich dnie. Ale wieści przyniesione przez 
zwiadowców wydawały się na razie pomyślne. Zaczęli się wszyscy 
zbierać do przeprowadzki. Wiatr wciąż dął, grzmoty huczały, niemało 
mieli więc kłopotu, nim przeszli sami i przeprowadzili kuce do jaskini. 
Szczęściem była niedaleko, wkrótce też stanęli pod sporą skałką 
zagradzającą ścieżkę. Za tą skałką krył się w ścianie góry niski, sklepiony 
otwór, w sam raz wystarczająco duży, by wprowadzić kuce, ale 
pojedynczo i bez juków ani siodeł. Mijając tę bramę odetchnęli, że 
wichura została za nią i już nimi nie szarpie i że są bezpieczni od napaści 
olbrzymów i kamiennych lawin. Czarodziej jednak nie chciał nic 
ryzykować. Zaświecił swoją różdżkę - pewnie pamiętacie, że już raz 
zrobił to przedtem w jadalni hobbita; jakże odległy wydawał się teraz 
tamten dzień! - i przy świetle obejrzał jaskinie od brzegu do brzegu. 
  Była dość obszerna, nie wyglądał wszakże ani na zbyt wielką, ani na 
tajemniczą. Dno miała suche, w załomach ścian przytulne zakątki. W 
jednym końcu pomieściły się wszystkie kuce; rade z odmiany, zanurzyły 
pyski w workach z paszą, a mokra sierść parowała im na grzbietach. Oin i 
Gloin mieli ochotę rozpalić u wejścia ognisko, żeby wysuszyć odzież, ale 
Gandalf nie chciał o tym słyszeć. Rozpostarli więc tylko przemoknięte 
ubrania na ziemi i przebrali się w suche, wyciągnięte z tłumoków; 
zawinęli się w koce, dobyli fajek i zaczęli puszczać kółka z dymu, a 
Gandalf, żeby zabawić kompanię, barwił swoje kółka na różne kolory i 
kazał im tańczyć pod sklepieniem. Rozgadali się wszyscy i zapominając o 
burzy opowiadali, co który zrobi ze swoją częścią skarbu (jeśli go 
odzyskają, co w tej chwili wcale już nie wydawało im się 
nieprawdopodobne). Wreszcie posnęli jeden po drugim. Ale tego 
wieczora ostatni raz widzieli swoje wierzchowce, pakunki, bagaże, 
narzędzia i wszelkie manatki, które dotychczas nieśli ze sobą. 
  Tej nocy okazało się, jak dobrze zrobili przyjmując mimo wszystko 
małego Bilba do kompanii. Hobbit bowiem, nie wiedzieć czemu, długo 
nie mógł zasnąć, a gdy wreszcie zasnął, męczyły go okropne sny. Śniło 
mu się, że w głębi groty otwiera się w ścianie szczelina i rośnie, i 
rozszerza się z każdą sekundą. Bilbo, bardzo przerażony, ani krzyknąć, 
ani poruszyć się nie mógł, leżał tylko i patrzał. I dalej śnił, że dno groty 
zapada się, a on się osuwa, leci, leci w dół, w niewiadomą przepaść. 
  Wzdrygnął się z przerażenia, ocknął i przekonał, że połowa snu była 
jawą. Rzeczywiście w głębi groty ściana się rozstąpiła, otwierając dość 
szerokie przejście. Bilbo zdążył jeszcze zobaczyć ogon ostatniego kucyka, 
który znikał w czeluści. Rozumie się, że wrzasnął z całych sił, tak 
przeraźliwie, jak to tylko hobbici potrafią, a trzeba wiedzieć, że głos mają 
jak na swój mały wzrost nie do wiary potężny. 
  I nim byś zdążył wymówić: góry - mury - hop! - wyskoczyły gobliny, 
ogromne, grube, szpetne gobliny, tłum goblinów. Sześciu przypadł na 
każdego krasnoluda, a Bilbem zajęło się aż dwóch. W mig wszystkich 
pochwyciły i zanim byś krzyknął: rety do mety! - wywlokły przez 
szczelinę całe towarzystwo z wyjątkiem Gandalfa. Tyle przynajmniej 
pomógł wrzask Bilba. Czarodziej zbudził się w okamgnieniu i kiedy 
gobliny przyskoczyły, by go porwać, nagle błysk okropny jak od pioruna 
rozjaśnił jaskinię, zapach prochu wypełnił wnętrze, a kilku goblinów 
padło trupem. 
  Szczelina zamknęła się z trzaskiem, ale Bilbo i wszystkie krasnoludy już 
były po tamtej stronie ściany! Gdzie się podział Gandalf? Nikt tego nie 
wiedział, ani przyjaciele, ani napastnicy, gobliny zresztą wolały nie 
czekać, aż się czarodziej znajdzie. Chwyciły Bilba, chwyciły trzynastu 
krasnoludów i powlokły więźniów w dół. Ciemności tu zalegały tak gęste, 
że tylko gobliny, przywykłe do życia we wnętrzu gór, mogły coś rozeznać. 
Korytarze krzyżowały się, plątały, wiły  we wszystkich kierunkach, ale 
gobliny znały te przejścia nie gorzej, niż ty znasz drogę do najbliższej 
skrzynki pocztowej. Tylko że ich droga spadała w dół, w dół, a duszno 
było tu okropnie. Gobliny zachowywały się brutalnie, szczypały jeńców 
bez miłosierdzia, gdakały przy tym i rechotały wstrętnymi, kamiennymi 
głosami. Tak nieszczęśliwy jak w tym momencie Bilbo nie czuł się nawet 
wówczas, kiedy troll trzymał go za pięty, głową do dołu. I znowu 
zatęsknił boleśnie do swojej ślicznej własnej norki. Ale nieraz miał 
jeszcze do niej tęsknić. 
  Nagle błysnęło przed nimi czerwone światełko. Gobliny zaczęły śpiewać 
czy raczej skrzeczeć, tupiąc płaskimi stopami po kamieniach do taktu i do 
taktu też poszturchując więźniów. 
 
Ciap! Klap! Mrucz, sap! 
Pcha cię sto łap 
W dół, w dół, w nasz gród, 
W głąb, na sam spód - 
Jazda mój chłopcze! 
 
Ach! Cóż za łup! 
Młot w łeb aż chrup! 
Trzask, prask, w pył, w proch, 
W dół, w głąb, w spód, w loch - 
Hopla-hop, chłopcze! 
 
Szach, mach. Tnie bicz, 
Męcz, jęcz, tnij, ćwicz! 
Z grot grzmi sto ech - 
Nasz wrzask, nasz śmiech - 
Hej ho, w krąg, w krąg, 
I z rąk do rąk - 
W kółeczko, chłopcze! 
 
  Brzmiało to doprawdy przerażająco. Ściany odbijały echem: "Ciap, 
klap", a potem "Trzask, prask!" i okropny śmiech goblinów, "Hopla-hop, 
chłopcze!" Sens pieśni nietrudno było zrozumieć, bo gobliny wyciągnęły 
bicze i smagały więźniów, wrzeszcząc do wtóru: "Tnij, ćwicz!" i pędząc 
ich przed sobą tak, że mało nóg nie pogubili. Niejeden też krasnolud w 
głos lamentował i beczał jak nieboskie stworzenie, kiedy wreszcie wpadli 
do ogromnej pieczary. 
  Pośrodku paliło się tu wielkie, czerwone ognisko, wzdłuż ścian płonęły 
pochodnie, a goblinów zgromadziło się bez liku. Śmiały się, 
przytupywały, klaskały w ręce, gdy krasnoludy i biedny hobbit, który 
znalazł się na samym końcu pochodu, najbardziej wystawiony na baty, 
wbiegły gnane przez poganiaczy strzelających za nimi z biczów. Kuce już 
stały stłoczone w kącie, a worki i pakunki były pootwierany; gobliny 
przetrząsały rzeczy, obwąchiwały, obmacywały wszystko i kłóciły się o 
łup. 
  Obawiam się, że po raz ostatni wówczas krasnoludy oglądały swoje 
dzielne, małe kuce, a między nimi ślicznego, krzepkiego siwka, którego 
Elrond pożyczył Gandalfowi, ponieważ jego wierzchowiec nie nadawał 
się na górskie ścieżki. Gobliny bowiem jadają konie, kuce i osły (jedzą 
zresztą także o wiele gorsze rzeczy) i stale są głodne. 
  Na razie jedank więźniowie martwili się wyłącznie o własną skórę. 
Gobliny skuły im ręce za plecami i wszystkich połączyły wspólnym 
łńcuchem, po czym zawlokły w drugi kąt pieczary. 
  W ciemnym kącie, na wielkim płaskim kamieniu siedział olbrzymi 
goblin z potężną głową, otoczony przez żołnierzy zbrojnych w topoty i 
krzywe szable, ulubiony oręż goblinów. Otóż gobliny są okrutne, 
przewrotne i złe do gruntu. Nie wyrabiają pięknych przedmiotów, ale na 
innej robocie znają się dość dobrze. Umieją, jeśli im się chce, budować 
tunele i szyby kopalni nie gorzej niż krasnoludy, chociaż z natury są 
niedbałe i brudne. 
  Szczególnie udają im się młoty, siekiery, miecze, sztylety, kilofy, 
kleszcze, a także wszelkie narzędzia tortur; umieją robić je sami, ale 
jeszcze chętniej zmuszają do pracy pod swoim kierunkiem więźniów i 
jeńców, trzymając ich pod ziemią, póki nieszczęśnicy nie wymrą z braku 
powietrza i światła. Niewykluczone, że to właśnie gobliny były 
wynalazcami pewnych maszyn, które z czasem stały się utrapieniem 
świata, a przede wszystkim przemyślnych urządzeń do zabijania mnóstwa 
istot za jednym zamachem; gobliny bowiem lubią koła i mechanizmy, a 
nade wszystko gwałtowne wybuchy; lubią też wyręczać się w robocie, o 
ile się da, cudzymi rękami. W owych jednak czasach i w dzikim kraju nie 
doszły jeszcze do tak wielkich (jak to się nazywa) osiągnięć. Nie żywiły 
do krasnoludów szczególnej nienawiści, a nienawidziły ich tylko tak jak 
wszystkiego i wszystkich, a zwłaszcza istot lubiących porządek i 
szczęśliwych; zdarzało się w niektórych okolicach, że przewrotne 
plemiona krasnoludów zawierały nawet sojusz z goblinami. Do Thorina 
wszakże i jego plemienia gobliny pałały wielką złością z powodu wojny, o 
której wam wspomniałem, lecz której dzieje nie należą do tej historii. W 
każdym zaś razie goblinom było obojętne, kogo pochwycą, byle udało się 
to zrobić szybko i cicho i byle więźniowie nie mogli się bronić. 
  - Co to za łachmytki? - spytał Wielki Goblin. 
  - Krasnoludy i jedno takie coś! - odpowiedział któryś z poganiaczy 
ciągnąc na łańcuchu Bilba tak, że hobbit padł na kolana. - Znaleźliśmy ich 
obozujących w naszym Frontowym Przedsionku. 
  - Co to ma znaczyć? - zwrócił się Wielki Goblin do Thorina. - Na pewno 
nic dobrego! Szpiegujecie wewnętrzne sprawy mojego narodu, jak widzę! 
Nie zdziwiłbym się, gdybyście się okazali bandą złodziei. Kto wie, 
możeście nawet mordercy i przyjaciele elfów? Chodź no tu bliżej. Co 
masz do powiedzenia? 
  - Jestem Thorin, krasnolud, do usług - odparł Thorin, po prostu przez 
grzeczność. - Ani nam w głowie nie postały te rzeczy, o które nas 
podejrzewasz i które sobie wyobrażasz. Schroniliśmy się przed burzą w 
jaskini, bo nam się wydała dogodna i przez nikogo nie zajęta. Nic nie 
może być bardziej obce naszym zamiarom niż naprzykrzanie się goblinom 
w jakikolwiek sposób. 
  Thorin mówił prawdę. 
  - Hm! - rzekł Wielki Goblin. - Tak twierdzisz. A czy wolno zapytać, 
czemu w ogóle kręcicie się po górach, skąd przyszliści i dokąd idziecie? 
Chciałbym wiedzieć o was dokładnie wszystko. Zresztą nic wam już nie 
pomoże, Thorinie Dębowa Tarczo, za dużo wiem o twoim plemieniu. 
Mów prawdę, bo jak nie, to spotkają cię dodatkowe nieprzyjemności. 
  - Jesteśmy w podróży, wybraliśmy się w odwiedziny do krewnych, 
siostrzeńców i siostrzenic, a także ciotecznych i przeciotecznych braci 
oraz pociotków i w ogóle potomstwa naszego dziadka, które zamieszkuje 
po wschodniej stronie tych nadzwyczaj gościnnych gór - rzekł Thorin, nie 
bardzo zrazu wiedząc, co właściwie powinien odpowiedzieć, skoro 
prawdy, rzecz jasna, wyznać nie mógł. 
  - To kłamca, najpotężniejszy panie! - odezwał się jeden z poganiaczy. - 
Kiedy tam, w jaskini, zapraszaliśmy grzecznie te stwory w gościnę, nagle 
piorun poraził kilku naszych żołnierzy i padli martwi na miejscu. A poza 
tym niech on wytłumaczy się z tego! - I pokazał miecz, który Thorin nosił 
u pasa, miecz zabrany z kryjówki trollów. 
  Wielki Goblin spojrzał i z wściekłości ryknął straszliwie, a wszyscy 
żołnierze zaczęli zgrzytać zębami, szczękać tarczami i tupać nogami. 
Poznali na pierwszy rzut oka ten miecz, od którego zginęły setki goblinów 
w owych czasach, gdy szlachetne elfy z Gondolina ścigały je pośród 
wzgórz lub odpierały w bitwach pod murami swoich miast. Elfy zwały go 
Orkristem, Pogromcą Goblinów, ale gobliny po prostu nazywały go 
Siekaczem. Nienawidził tego miecza, a jeszcze bardziej nienawidziły 
każdego, kto ten mieczu u boku nosił. 
  - Mordercy! Przyjaciele elfów! - wrzasnął Wielki Goblin. - Rąbać ich! 
Bić! Gryźć! Miażdżyć! Precz z nimi! Do lochu, gdzie się żmije kłębią, i 
niech żaden więcej nie ujrzy światła dziennego! - Wielki Goblin tak się 
rozwścieczył, że zeskoczył ze swego tronu i z rozdziawioną paszczą rzucił 
się na Thorina. 
  Lecz w tejże chwili wszystkie światła zgasły w pieczarze, a ogromne 
ognisko - paf! - wystrzeliło słupem rozżarzonego, sinego dymu pod 
sklepienie, rozsypując deszcz piekących, białych iskier pomiędzy gobliny. 
  Jaki wtedy rozległ się pisk, skrzek, harkot i szwargot, wycie, jęki i 
klątwy, krzyk i wrzask - nie da się opisać. Kilka setek dzikich kotów i 
wilków pieczonych żywcem na wolnym ogniu nie dałoby takiego 
koncertu. Skry wypalały dziury w skórze potworów, a dym, opadając spod 
stropu, tak wypełnił powietrze, że nawet oczy goblinów nie mogły 
przeniknąć ciemności. Wpadały też jeden na drugiego i po chwili już 
tarzały się kupą po ziemi, gryząc, wierzgając, grzmocąc i bijąc się wzajem 
jak wariaci. 
  Nagle jeden miecz błysnął własnym światłem. Bilbo ujrzał ostrze 
przeszywające Wielkiego Goblina, który stał osłupiały posród 
rozszalałego tłumu. Padł martwy, a straż rozbiegła się z krzykiem, 
uciekając przed mieczem w ciemności. 
Miecz skrył się w pochwie. 
  - Za mną, żywo! - zawołał głos srogi, lecz spokojny. Bilbo, nim się 
opamietał, już biegł ile sił w nogach na końcu łańcucha, znowu w dół 
przez mroczne korytarze, a wrask goblinów kłębiących się w pieczarze 
cichł stopniowo w oddali. Nikłe światełko przewodziło im na czele 
kolumny. 
  - Szybciej, szybciej! - przynaglał głos. - Lada chwila łuczywa znów się 
zapalą. 
  - Chwileczkę! - rzekł Dori, który poprzedzał Bilba w łańcuchu, a był 
dobrym towarzyszem. Kazał hobbitowi wygramolić się na swoje plecy, co 
też Bilbo uczynił dość żwawo mimo spętanych dłoni, a potem puścili się 
znów pędem, dzwoniąc kajdanami i potykając się często, bo nie mogli 
rękami pomagać sobie w utrzymaniu równowagi. Biegli długo, a kiedy 
wreszcie zatrzymali się, byli z pewnością w samym sercu góry. 
  Wówczas Gandalf zaświecił swoją różdżkę. Oczywiście to był Gandalf, 
ale na razie mieli co innego na głowie niż wypytywać go, jakim sposobem 
znalazł się między nimi. Czarodziej wyciągnął z pochwy miecz, który 
znów błysnął własnym blaskiem w ciemnościach. Przedtem, czując w 
pobliżu gobliny, rozpłomienił się wściekle, teraz, uszczęśliwiony 
zabójstwem najgorszego władcy podziemia, lśnił błękitnym światłem. Bez 
trudu rozciął goblinowe łańcuchy i uwolnił z nich więźniów niemal 
błyskawicznie. Miecz ten, jak zapewne pamiętacie, zwał się Glamdring, 
Młot na Wroga. Gobliny nazywały go po prostu Zabijaczem i 
nienawidziły jeszcze bardziej niż Siekacza. Orkrist zresztą także ocalał, 
bo Gandalf wziął go z sobą, wyrwawszy z rąk oszołomionego gwardzisty. 
Gandalf miał głowę na karku, a chociaż i on nie umiał zrobić wszystkiego, 
mógł dokonać wiele dla przyjaciół w ciężkiej potrzebie. 
  - Czy wszyscy są tutaj? - spytał oddając z ukłonem miecz Thorinowi. - 
Sprawdzimy lepiej: Thorin - a więc raz! Dwa, trzy, cztery, pięć, sześć, 
siedem, osiem, dziewięć, dziesięć, jedenaście... Gdzie Kili i Fili? Aha, 
jesteście. Dwanaście, trzynaście... A tu pan Baggins: czternaście. W 
porządku. Mogło być gorzej, ale mogło być i znacznie lepiej. Nie ma 
kuców, nie ma żywności i nie wiadomo dokładnie, gdzie jesteśmy, a 
horda rozwścieczonych goblinów depcze nam po piętach. Naprzód, 
marsz! 
  Ruszyli więc naprzód. Gandalf nie mylił s: z głębi korytarzy, które 
dopiero co przebiegli, dochodził już zgiełk i okropne wrzaski goblinów. 
To jakby dodało skrzydeł krasnoludom, a że biedny Bilbo nie mógł im 
dotrzymać kroku - bo trzeba wiedzieć, że krasnoludów, gdy ich strach 
pędzi, mało kto doścignie - dobrzy towarzysze kolejno brali go na barana. 
  Ale gobliny na ogół są szybsze nawet od krasnoludów, a przy tym 
tutejsze gobliny znały lepiej drogę (same przecież zbudowały te 
korytarze) i były rozjątrzone; na próżno więc krasnoludy wyciągały nogi, 
jak mogły - krzyki i wycia zbliżały się z każdą chwilą. Wkrótce słychać 
już było tupot płaskich stóp, bardzo wielu stóp, i to jakby tuż za ostatnim 
zakrętem. Migotał już blask czerwonych żagwi w głębi tunelu, a zbiegów 
tymczasem ogarniało śmiertelne zmęczenie. 
  - Po cóż, ach, po cóż opuściłem moją własną norkę?! - rzekł biedny pan 
Baggins, podrygując na grzbiecie biegnącego Bombura. 
  - Po cóż, ach, po cóż zabraliśmy z sobą na wyprawę po skarby tego 
mazgaja hobbita?! - rzekł biedny Bombur; był gruby i ze strachu oraz 
pośpiechu tak się zgrzał, że kroplisty pot spływał mu po nosie. 
  W tej samej chwili Gandalf, a za jego przykładem i Thorin zatrzymali się 
nagle. Właśnie brali ostry zakręt. 
  - W tył zwrot! - krzyknął Gandalf. - Dobądź miecza, Thorinie! 
  Nic lepszego nie mogli zrobić, a goblinom wcale to nie było w smak. 
Wypadły z krzykiem zza zakrętu, gdy nagle błysnął im prosto w zdumione 
oczy zimnym, jaskrawym blaskiem Pogromca Goblinów i Młot na Wroga. 
Żołdacy z pierwszego szeregu wypuścili z rąk żagwie i raz tylko zdążyli 
wrzasnąć, nim padli. Drugi szereg, wrzeszcząc jeszcze przeraźliwiej, 
odskoczył w tył, przewracając tych, co biegli za nim. "Siekacz! Zabijacz!" 
- krzyczeli. Wkrótce cały zastęp skłębił się bezładnie, a większość 
pierzchła z powrotem tą samą drogą, którą przybyła. 
  Długa chwila upłynęła, nim się któryś znów odważył zapędzić za ten 
zakręt. Lecz krasnoludy tymczasem pomknęły dalej i przebiegły duży, 
duży szmat ciemnych korytarzy królestwa goblinów. Spostrzegłszy to, 
gobliny pogasiły łuczywa, obuły miękkie pantofle i wybrały spośród 
siebie najszybszych biegaczy, obdarzonych najbystrzejszym wzrokiem i 
najczujniejszym słuchem. Ci pomknęli w pogoń tak zwinnie jak łasice, a 
tak cicho prawie jak nietoperze. 
  Dlatego to ani Bilbo, ani krasnoludy, ani nawet sam Gandalf nie słyszeli 
ich kroków. Nie widzieli też nic. Za to gobliny, biegnąc za nimi cichcem, 
widziały dobrze przeciwników, bo Gandalf zapalił nikłe światełko na 
swojej różdżce, chcąc oświetlić krasnoludom drogę. 
  Nagle Dori, na którego plecach w tym momencie siedział Bilbo, 
krzyknął i padł, szarpnięty znienacka w tył przez ukrytego w 
ciemnościach goblina. Hobbit stoczył się z ramion padającego krasnoluda 
w czarną otchłań i stuknął głową o twardą skałę. Więcej nic już nie 
pamiętał. 
 
 
5. Zagadki w ciemnościach 
 
  Kiedy otworzył oczy, wątpił przez chwilę, czy je naprawdę otworzył, bo 
ciemność nie stała się ani trochę przejrzystsza niż wówczas, gdy miał 
oczy zamknięte. W pobliżu nie było nikogo. Wyobrażacie sobie chyba 
przerażenie Bilba! Nic nie widział, nic nie słyszał, nic nie czuł prócz 
twardej skały pod plecami. 
  Podniósł się z wolna i zaczął omackiem sunąć na czworakach, aż dotknął 
ściany tunelu; lecz ani przed sobą, ani za sobą nic nie znalazł, nie było 
śladu po krasnoludach, nie było śladu po goblinach! Hobbitowi kręciło się 
w głowie, nie był wcale pewien, w którym kierunku zmierzała kompania 
w momencie, kiedy od niej odpadł. Ruszył więc niemal na chybił trafił i 
przepełznął spory kawałek drogi, gdy nagle poczuł pod ręką coś jak gdyby 
mały krążek z zimnego metalu leżący na podłodze chodnika. Ten moment 
miał odmienić całe jego życie, ale Bilbo wówczas tego nie wiedział. 
Prawie bezwiednie wsunął do kieszeni pierścień, który nie mógł mu się 
przecież na nic przydać w tej chwili. Hobbit nie poszedł już wiele dalej, 
siadł na zimnym dniu tunelu i na dość długi czas pogrążył się w 
desperacji. Wspominał, jak to w swoim domu, we własnej kuchni 
osobiście smażył jajka na boczku - żałądek mówił mu, że najwyższy czas 
na śniadanie czy inną przekąskę - ale to wspomnienie wprawiło go w 
jeszcze gorszą rozpacz. 
  Nie miał pojęcia, co robić, nie miał pojęcia, co się właściwie stało, 
dlaczego kompani zostawili go samego, dlaczego, skoro został sam, 
gobliny go nie porwały, nie wiedział nawet, dlaczego głowa tak strasznie 
go boli. A naprawdę przeleżał czas dość długi bez poruszenia w bardzo 
ciemnym kącie i wszyscy go stracili na razie z oczu i z pamięci. 
  Po pewnej chwili wymacał w kieszeni fajkę. Była cała, a to już stanowiło 
jakąś pociechę. Poszukał woreczka: została w nim resztka tytoniu - a to 
była jeszcze lepsza pociecha. Zaczął więc szukać po kieszeniach zapałek, 
ale nie znalazł ani jednej więc wszystkie nadzieje runęły znowu. Później, 
gdy zastanowił się nad tym przytomniej, zrozumiał, że miał szczęście. Kto 
wie, kogo i co wywabiłby z ciemnych czeluści tego okropnego podziemia 
błysk zapałki i zapach tytoniu? W pierwszym momencie Bilbo załamał się 
zupełnie. Lecz przetrząsając kieszenie i obmacując się pilnie w 
poszukiwaniu zapałek, natrafił ręką na swój mieczyk - ów scyzoryk 
odebrany trollom, o którym jakoś dotychczas nie pomyślał. Gobliny nie 
zauważyły tej broni u więźnia, bo nosił ją wsuniętą za spodnie. 
  Teraz dobył mieczyka z pochwy. Ostrze zabłysło mu przed oczyma 
nikłym światełkiem. "A więc to także robota elfów - stwierdził w duchu 
Bilbo - a goblinów nie ma zbyt blisko, chociaż wolałbym, żeby były 
jeszcze dalej". 
Bądź co bądź mieczyk dodał mu nieco otuchy. Niemały to zaszczyt nosić 
u boku ostrze wykute w Gondolinie na wojnę z goblinami, opiewaną w 
tylu pieśniach. A przy tym Bilbo już wiedział, jakie wrażenie robi taka 
broń na goblinach, gdy im błyśnie znienacka nad głowami. 
  "Wracać? - myślał. - To na nic! Skręcić w bok? Niemożliwe! Iść 
naprzód! Jedyna rada! A więc naprzód, marsz!" Wstał i podreptał naprzód, 
w jednej ręce wznosząc przed sobą lśniący mieczyk, a drugą trzymając się 
ściany. Serce mu pukało i pikało głośno w piersi. 
  Bilbo rzeczywiście był, jak się to mówi, przyparty do muru. Pamiętajcie, 
jednak, że dla Bilba to położenie nie było tak okropne, jakby się 
wydawało mnie albo tobie na jego miejscu. Hobbici różnią się bardzo od 
zwykłych ludzi, a chociaż ich norki są ładne, wesołe, czyste i 
przewietrzane należycie, niepodobne do lochów goblinów, hobbici są 
bądź co bądź bardziej przyzwyczajeni do podziemi i nie tracą tak łatwo 
orientacji w podziemnych korytarzach - pod warunkiem, oczywiście, że 
przestanie im się kręcić w rozbitej głowie. Hobbici mają też ruchy 
nadzwyczaj zwinne, umieją się kryć doskonale, wracają bardzo szybko do 
siebie po upadkach i rozbiciu, posiadają w dodatku ogromny zasób 
wiedzy i mądrych przysłów, o których większość ludzi nigdy nie słyszała 
albo od dawna zapomniała. 
  Mimo wszystko nie chciałbym być w skórze pana Bagginsa w owej 
chwili. Tunel ciągnął się bez końca. Bilbo widział tylko tyle, że posuwa 
się wciąż dość stromo w dół i że trzyma się na ogół stale jednego 
kierunku, chociaż droga tu i ówdzie wiła się albo zakręcała. Od czasu do 
czasu od głównego tunelu odbiegały węższe chodniki. Bilbo dostrzegał je 
przy lśnieniu mieczyka lub wyczuwał ręką na ścianie. Nie zwracał jednak 
na nie uwagi, mijał je tylko szybko, bojąc się goblinów i różnych 
przeczuwanych jedynie stworów, które mogłyby wychynąć z ciemnych 
czeluści. Szedł wciąż naprzód i wciąż w dół, ale w dalszym ciągu nic nie 
słyszał prócz łopotu nietoperza przelatującego mu niekiedy koło ucha; z 
początku wzdrygał się na te spotkanie, ale potem zdarzały się tak często, 
że się z nimi oswoił. Nie wiem, jak długo wędrowął w ten sposób; marsz 
mu obrzydł do cna, ale zatrzymać się nie śmiał i szedł, szedł przed siebie, 
aż wreszcie ogarnęło go zmęczenie gorsze od najgorszego zmęczenia. 
Zdawało mu się, że będzie musiał iść tak do jutra i do pojutrza, i do 
popojutrza nawet. 
  Nagle zupełnie niespodziewanie chlupnął nogą w wodę. Uff! Zimna była 
jak lód. To go wreszcie zatrzymało w miejscu. Nie wiedział, czy napotkał 
po prostu kałużę na dnie chodnika, czy znalazł się na brzegu podziemnego 
strumienia przecinającego drogę, czy też stanął nad głębokim, czarnym, 
podziemnym jeziorem. Mieczyk ledwie że lśnił. Bilbo stał i nadsłuchiwał, 
ale chociaż dobrze wytężał uszy, nie słyszał nic prócz kap, kap - kapania 
kropel z niewidocznego stropu do wody na dnie. 
  "A więc kałuża albo jezioro, nie rzeka podziemna" - pomyślał. Nie ważył 
się jednak zapuścić w bród po ciemku. Pływać nie umiał, a przy tym 
pamiętał także o szkaradnych, oślizłych stworach z wielkimi, 
wyłupiastymi oczami, rojących się w takich wodach. Bo we wnętrzu gór, 
w stawach i jeziorach, żyją przedziwne istoty: ryby, których przodkowie 
nie wiedzieć przed ilu wiekami tu zapłynęli, by nigdy się już nie 
wydostać; od natężania wzroku w ciemnościach oczy im rosły i rosły, aż 
urosły ogromne. Są też stworzenia bardziej jeszcz obrzydłe od śliskich 
ryb. Nawet w tunelach i lochach, które gobliny same dla siebie 
pobudowały, żyją bez wiedzy gospodarzy różne stwory, co się tu z 
zewnątrz zakradły i przyczaiły w ciemnościach. Niektóre zaś z tych 
lochów pochodzą z wcześniejszej jeszcze epoki, gobliny je później tylko 
poszerzyły i połączyły chodnikami, ale pierwotni właściciele zostali w 
tajemnych zakamarkach, czyhając i węsząc po kątach. 
  W głębi podziemi nad czarną wodą mieszkał stary Golum. Nie wiem, 
skąd się tutaj wziął ani też kim czy może czym był naprawdę. Nazywał się 
Gollum i był cały czarny jak noc, z wyjątkiem oczu, wielkich, okrągłych i 
wypełzłych. Miał łódź i pływał nią bezszelestnie po jeziorze - bo to było 
jezioro, rozległe i głębokie, i lodowato zimne. Wiosłował wielkimi 
stopami, zwieszając je po obu stronach łodzi, ale woda nigdy przy tym 
nawet nie plusnęła. Taką sztukę znał Gollum. Bladymi, wielkimi jak 
latarnie oczyma wypatrywał ślepych ryb i wyławiał je błyskawicznym 
ruchem długich palców. Mięso także lubił. Gobliny, jeśli udało mu się 
którego schwycić, bardzo mu smakowały, ale musiał uważać, by nie 
dowiedziały się o jego istnieniu. Mógł więc tylko czasem, zaszedłszy od 
tyłu, zdusić śmiałka, który samotnie zapuścił się nad jezioro, gdy Gollum 
polował przy brzegu. Ale gobliny rzadko tu się pokazywały wyczuwając, 
że jakaś szkarada czai się w dole, u korzeni góry. Natrafiły na jezioro przy 
budowie tunelu, dawno, dawno temu, musiały więc zaniechac wybijania 
dalszej drogi w tym kierunku; tu się zatem kończył chodnik i nie było po 
co tędy chodzić, chyba że Wielki Goblin tak rozkazał. Czasem 
zachciewało mu się ryby z jeziora, ale najczęściej wysłannik nie wracał 
już z wyprawy, a władca musiał obejść się smakiem. 
  Gollum urządził sobie mieszkanie na oślizłej skalistej wysepce pośrodku 
jeziora. Stąd właśnie obserwował z dala hobbita swymi bladymi ślepiami 
niby przez lunetę. Bilbo go nie widział, Gollum jednak przyglądał mu się 
ze zdziwieniem, bo od razu poznał, że to nie goblin. Wsiadł więc do łodzi 
i odbił od wysepki, żeglując w stronę, gdzie na brzegu Bilbo siedział 
całkiem już zbity z pantałyku, u kresu drogi i pomysłów. Niespodzianie 
zbliżył się do niego Gollum i zagadał świszczącym szeptem: 
  - Co za szczęście, co za szansa, mój ssskarbie! Smaczny kąsssek 
widzimy, będzie co na zzząb położyć, glum, glum! - A mówiąc "glum, 
glum" przełknął z okropnym gulgotem ślinkę. Od tego właśnie 
przyzwyczajenia pochodziło jego imię, chociaż sam do siebie zwracał się 
zawsze: mój ssskarbie. 
  Hobbit mało ze skóry nie wyskoczył słysząc ten syk koło ucha i nagle 
dostrzegł wytrzeszczone blade ślepia, które się w niego wpatrywały. 
  - Kto tu? - spytał podnosząc przed sobą mieczyk. 
  - Kto to może być, jak myśśślisz, mój ssskarbie? - syknął Gollum 
(przywykł mówić sam do siebie, nie mając nikogo innego do rozmowy). 
Bardzo chciał się dowiedzieć, z kim ma do czynienia, bo był w tej chwili 
bardziej zaciekawiony niż głodny. Gdyby nie to, schwyciłby zdobycz 
najpierw, a poszeptał dopiero potem. 
  - Nazywam się Bilbo Baggins. Zgubiły mi się krasnoludy, zgubił mi się 
czarodziej, nie wiem, gdzie jestem, i nawet nie życzę sobie wiedzieć, 
bylem się stąd jakoś wydostał. 
  - Co on tam trzyma w ręku? - spytał Gollum przyglądając się 
mieczykowi, który mu się niezbyt podobał. 
  - Miecz z gondolińskiej stali. 
  - Sss! - rzekł Gollum i nagle dziwnie wygrzeczniał. - Może siądziesz i 
pogadasz z nim troszeczkę, mój ssskarbie. Może on lubi zagadki, może 
lubi, ccco? - Starał się udawać życzliwość, przynajmniej na razie, póki nie 
dowie się czegoś więcej o mieczyku i o tym stworzeniu, czy znalazło się 
tu naprawde zupełnie samo, czy jest smaczne i czy Gollum jest naprawdę 
już znowu głodny. Nic prócz gry w zagadki nie przyszło mu do głowy. 
Zadawnie zagadek, a czasem i odgadywanie było jedyną rozrywką, jakiej 
zażywał w towarzystwie innych dziwacznych stworów przyczajonych w 
swoich jaskiniach; ale to było dawno, dawno temu, nim stracił wszystkich 
przyjaciół, został wypędzony ze swej siedziby i samotnie przeczołgał się 
w głąb, w głąb ziemi, w ciemne czeluście pod górami. 
  - Dobrze, możemy pobawić się w zagadki - odparł Bilbo myśląc, że 
trzeba być uprzejmym, przynajmniej na razie, póki się nie dowie czegoś 
więcej o tym stworze, czy jest tutaj sam zupełnie, czy jest dziki, 
krwiożerczy i głodny i czy nie jest przypadkiem sojusznikiem goblinów. - 
Ty pytaj pierwszy - powiedział Bilbo, bo nie zdążył jeszcze przypomnieć 
sobie żadnej zagadki. 
  Gollum więc zasyczał: 
 
Korzeni nie widziało niczyje oko, 
A przecież to coś sięga bardzo wysoko, 
Od drzew wybujało wspanialej, 
Chociaż nie rośnie wcale. 
 
  - E, to łatwe - rzekł Bilbo. - Po prostu góra. 
  - On tak łatwo zgaduje? Niech on ssstanie z nami do zawodów. Jeśli mój 
ssskarb ssspyta, a on nie odpowie, to mój ssskarb go zje. A jeżeli on 
ssspyta, a ssskarb nie odpowie, to ssskarb zrobi wszystko, czego on 
sssobie będzie życzył. Na przykład pokaże mu wyjście na świat. 
  - Zgoda - rzekł Bilbo, nie śmiąc się sprzeciwić, i zaczął sobie wręcz 
łamać głowę, żeby wymyślić taką zagadkę, która by go ocaliła od 
pożarcia. 
 
W czerwonej stajni trzydzieści białych koni 
Kłapie, tupie, a czasem ze strachu dzwoni. 
 
  Nic innego nie przyszło mu do głowy, nie mógł się opędzić od myśli o 
jedzeniu. Zagadka była dość stara, toteż Gollum umiał na nią 
odpowiedzieć nie gorzej niż ty i ja. 
  - Ssstara, z brodą zagadka - syknął. - Zęby, zęby oczywiście, mój 
sskarbie. 
  Z kolei on powiedział: 
 
Nie ma skrzydeł, a trzepocze, 
Nie ma ust, a mamrocze, 
Nie ma nóg, a pląsa, 
Nie ma zębów, a kąsa. 
 
  - Chwileczkę! - krzyknął Bilbo, któremu wciąż myśl o jedzeniu 
przeszkadzała się skupić. Na szczęście coś podobnego do tej zagadki 
kiedyś słyszał, więc wysiliwszy trochę mózgownicę, znalazł odpowiedź. - 
Rozumie się, że to wiatr. 
  I uradowany, że zgadł, na poczekaniu wymyślił zupełnie nową zagadkę. 
"Tego ten podziemny stwór nie będzie wiedział!" - cieszył się w duchu. 
 
Oko, co tkwiło w niebieskiej twarzy, ucieszyło się ogromnie, 
Gdy zobaczyło w zielonej twarzy drugie oko. 
"Ono jest zupełnie podobne do mnie, 
Tylko że błyszczy nisko, a ja wysoko". 
 
  - Sss - zasyczał Gollum. Od dawna siedział po ziemią, więc zapomniał o 
takich rzeczach. Bilbo już się zastanawiał, w jaki sposób Gollum spełni 
jego życzenie, gdy stwór nagle odgrzebał w pamięci odległe, bardzo 
odległe wspomnienia z czasów, gdy ze swoją babką mieszkał w norze 
wydrążonej w wysokiej skrapie nad rzeką. 
  - Sss, mój ssskarbie - rzekł - to sssłońce i ssstokrotka. 
  Ale te zwyczajne, pospolite zagadki z powierzchni ziemi męczyły go 
bardzo. Przypomniały mu też dawne dni, gdy nie był taki samotny, 
podstępny i zgryźliwy jak teraz, toteż zniecierpliwił się wreszcie. Co 
gorsza zaczynał być głodny, postanowił więc tym razem dać hobbitowi 
trudniejsze i mniej przyjemne zadanie. 
 
Nie można tego zobaczyć ani dotknąć palcami, 
Nie można wyczuć węchem ani usłyszeć uszami, 
Jest pod górami, jest pod gwiazdami, 
Pustej jaskini nie omija, 
Po nas zostanie, było przed nami, 
Życie gasi, a śmiech zabija. 
 
  Gollum nie miał szczęścia, bo hobbit słyszał kiedyś podobną zagadkę, a 
zresztą rozwiązanie było wszędzie dokoła. 
  - Ciemność! - krzyknął, nie namyślając się długo i nie drapiąc nawet w 
głowę. 
 
Pudełko bez zawiasów, klucza ani wieka, 
A przecież skarb złocisty w środku skryty czeka. 
 
  Grał na zwłokę, by tymczasem wymyślić coś naprawdę trudnego. Ta 
zagadka wydawała mu się bardzo oklepana i łatwa, chociaż ją 
wypowiedział trochę innymi słowami niż zwykle. Ale dla Golluma 
zadanie okazało się bardzo trudne. Syczał sam do siebie, a nie mogąc 
znaleźć rozwiązania, szeptał i gulgotał. 
  Po chwili Bilbo się zniecierpliwił. 
  - No, więc co to j? - spytał. - Sądząc z odgłosów, jakie wydajesz, 
myślisz, że chodzi o kipiący garnek, ale nie zgadłeś. 
  - Zossstaw szansssę, zossstaw szansssę mojemu ssskarbowi. 
  - Więc wreszcie? - spytał znów po długiej chwili Bilbo. - Zgadłeś? 
  Nagle Gollum przypomniał sobie, jak przed wielu laty okradał gniazda i 
siedząc pod skarpą rzeczną uczył swoją babkę wysysać... 
  - Jajko! - powiedział. - Jajko! 
  Po czym zadał hobbitowi zagadkę: 
 
Nie oddycha, a żyje, 
Nie pragnie, a wciąż pije. 
 
  Teraz Gollum z kolei sądził, że zadanie jest śmiesznie łatwe, ponieważ 
on sam miał wciąż przedmiot tej zagadki na myśli. Na razie nie przyszło 
mu do głowy nic lepszego, bo zdenerwował się tą historią z jajkiem. A 
tymczasem dla Bilba, który przez całe życie unikał wody, była to istna 
łamigłówka. Przypuszczam, że wy już oczywiście zgadliście albo zaraz 
zgadniecie, ale to nie sztuka, kiedy się spokojnie siedzi w domu i groźba 
pożarcia przez Golluma nie rozprasza umysłu. Bilbo chrząknął raz, 
chrząknął drugi, odpowiedź jednak nie zjawiała się jakoś. 
  Po chwili Gollum zasyczał sam do siebie z uciechy: 
  - Czy on aby sssmaczny? Czy sssoczysty? Czy ssskórkę ma chrupiącą? 
  I z ciemności łakomie zerkał na Bilba. 
  - Trzeba się possspieszyć, possspieszyć - syknął Gollum gramoląc się już 
z łódki na brzeg, by dobrać się do hobbita. Ale w momencie kiedy 
zanurzył swoją pajęczą łapę w wodzie, jakaś spłoszona ryba podskoczyła i 
upadła hobbitowi na nogę. 
  - Fe! - zawołał Bilbo. - Jakie to zimne, jakie mokre! - I nagle zgadł: - 
Ryba! Ryba! - wykrzyknął. 
  Gollum był zły, że się tak zawiódł w ostatniej chwili, ale Bilbo zadał 
nową zagadkę, jak mógł najszybciej, więc stwór co prędzej usiadł znów w 
łódce, żeby namyślić się spokojnie. 
 
Beznogi leży na jednonogim, 
dwunogi siedzi na trójnogim, 
a czworonóg dostanie resztki. 
 
  Ta zagadka nie była stosowna w danych okolicznościach, ale Bilbo 
bardzo się spieszył. W innym momencie może by się Gollum biedził nad 
rozwiązaniem, ale w tej chwili, skoro tylko co była mowa o rybie, 
nietrudno było odgadnąć, że beznogi to właśnie tyba - a wtedy wszystko 
już stało się jasne. Ryba na małym stoliku, człowiek na trójnogim stołku, 
a kot dostanie ości - takie jest rozwiązanie i Gollum wkrótce na nie wpadł. 
Postanowił teraz zadać hobbitowi najtrudniejszą i przerażającą zagadkę. 
Powiedział tak: 
 
Coś, przed czym w świecie nic nie uciecze, 
Co gnie żelazo, przegryza miecze, 
Pożera ptaki, zwierzęta, ziele, 
Najtwardszy kamień na mąkę miele, 
Królów nie szczędzi, rozwala mury, 
Poniża nawet najwyższe góry. 
 
  Nieszczęsny Bilbo siedział w ciemnościach i próbował od tej zagadki 
dopasować imiona wszystkich olbrzymów i smoków, o jakich słyszał w 
legendach, ale żaden z nich nie dokonał tylu strasznych rzeczy naraz. 
Hobbit czuł, że tu chodzi o jakąś inną zupełnie odpowiedź i że powinien 
ją znać, ale nie mógł jej w pamięci znaleźć. Ogarnął go strach, a strach 
bardzo przeszkadza w myśleniu. Gollum znów zaczął gramolić się z łodzi. 
Już zlazł do wody i brodząc szedł ku brzegowi. Bilbo widział coraz bliżej 
jego blade oczy. Język skołowaciał mu w ustach, chciał krzyknąć: 
"Zostaw mi jeszcze trochę czasu! Trochę czasu!" - ale z gardła wydobył 
mu się tylko pisk: 
  - Czas! Czas! 
  Ocalił go po prostu szczęśliwy przypadek. Bo to właśnie było 
rozwiązanie zagadki. 
  Gollum po raz drugi przeżył przykry zawód, był już teraz zły, a także 
znużony grą. Wysiłek umysłowy pobudził w nim apetyt. Tym razem nie 
wrócił do łodzi. Siadł w ciemnościach obok Bilba. Hobbit, zdenerwowany 
tym bliskim sąsiedztwem, nie mógł zebrać myśli. 
  - Niech on ci zada jeszcze jedno pytanie, mój ssskarbie, proszę, proszę, 
tylko jedno jeszcze - rzekł Gollum. 
  Ale Bilbo nic nie mógł wymyślić, czując tuż obok siebie tę mokrą, 
zimną poczwarę, która go dotykała i potrącała. Na próżno hobbit drapał 
się i szczypał, nic nie przychodziło mu do głowy. 
  - Proszę, proszę - nalegał Gollum. 
  Bilbo znów uszczypnął się, dał sam sobie klapsa, ścisnął w garści 
rękojeść mieczyka, a nawet drugą rękę wetknął do kieszeni. Natrafił tam 
na pierścień, który przedtem podniósł w tunelu, lecz o którym zdążył 
zapomnieć. 
  - Co ja mam w kieszeni? - powiedział głośno. Mówił do siebie, ale 
Gollum wziął pytanie za nową zagadkę i okropnie się zaniepokoił. 
  - To nieprzepissssowo, nieprzepissssowo - syknął. - Nieprzepissssowo, 
żeby on pytał mojego ssskarba, co ma w ssswojej wssstrętnej kieszeni. 
  Bilbo zorientował się w nieporozumieniu, ale nie znajdując lepszej 
zagadki, postanowił uprzeć się przy swoim pytaniu. 
  - Co mam w kieszeni? - powtórzył jeszcze głośniej. 
  - Sss - syknął Gollum. - On musi zgodzić się, żeby mój ssskarb zgadywał 
do trzech razy, do trzech razy sztuka. 
  - No dobrze. Masz prawo do trzech prób. Zaczynaj! - rzekł Bilbo. 
  - Rękę! - powiedział Gollum. 
  - Źle - odparł Bilbo, który na szczęście już wyjął rękę z kieszeni. - 
Próbuj drugi raz. 
  - Sss... - syczał Gollum, coraz bardziej zdenerwowany. Pomyślał o 
rzeczach, które sam nosił w kieszeniach: rybie ości, zęby goblinów, mokre 
muszle, strzępek błony nietoperza, morski kamień do ostrzenia pazurów i 
temu podobne paskudztwa. Potem starał się przypomnieć sobie, co w 
kieszeniach nosili inni. 
  - Nóż - powiedział wreszcie. 
  - Źle - odparł Bilbo, który zgubił nóż dość już dawno temu. - Próbuj po 
raz trzeci i ostatni. 
  Gollum był teraz w znacznie gorszym kłopocie niż poprzednio, gdy 
Bilbo zadał mu zagadkę o jajku. Syczał, prychał, kiwał się to naprzód, to 
wstecz, plaskał stopami o kamienną podłogę, kręcił się i wił - ale nie 
śmiał zaryzykować ostatniej szansy. 
  - Mówże - powiedział Bilbo - czekam! - Udawał zuchwalstwo i dobry 
humor, nie był jednak wcale pewien, jak się ta gra skończy, niezależnie od 
tego, czy Gollum zgadnie, czy nie. - Czas dozwolony mija! 
  - Sznurek albo nic - zaskrzeczał Gollum, trochę nieuczciwie, bo w jednej 
odpowiedzi zmieścił dwie do wyboru. 
  - Ani jedno, ani drugie - zawołał Bilbo oddychając z ulgą; zerwał się 
natychmiast i stanął oparty plecami o najbliższą ścianę, dobywając 
mieczyka z pochwy. Wiedział oczywiście, że gra w zagadki uświęcona 
jest starożytną tradycją i że nawet najbardziej przewrotne stwory nie ważą 
się w niej oszukiwać. Czuł jednak, że tej oślizłej poczwarze nie można 
ufać, by zechciała z dobrej woli dotrzymać słowa. Gollum mógł wymigać 
się pod pierwszym lepszym pozorem. Bądź co bądź ostatnie pytanie nie 
było prawdziwą zagadką, zgodnie z prastarymi regułami gry. 
  W każdym razie Gollum nie zaatakował hobbita natychmiast. Widział 
mieczyk w jego ręku. Siedział spokojnie, drżąc tylko i szepcząc coś pod 
nosem. W końcu Bilbo stracił cierpliwość. 
  - No i co? - spytał. - Jak będzie z twoją obietnicą? Chcę stąd wyjść. 
Musisz mi pokazać drogę. 
  - Czyś ty, mój ssskarbie, obiecał to naprawdę? Czyś obiecał pokazać 
wssstrętnemu małemu Bagginsssowi wyjście? Ale co on tam ma w 
kieszeni? Nie ma sznurka i nie ma nic. Nie, nie, glum, glum! 
  - Mniejsza z tym - rzekł Bilbo. - Słowo to słowo. 
  - On się złości, on się niecierpliwi - zasyczał Gollum - ale on musi 
poczekać, musi. Mój ssskarb nie może wybrać się do tunelu tak szybko. 
Mój ssskarb musi przedtem wziąć coś z domu, coś, co nam dopomoże. 
  - Dobrze, ale pośpiesz się - rzekł Bilbo zadowolony, że Gollum chce się 
oddalić.   Przypuszczał, że to tylko wymówka i że poczwara więcej nie 
wróci. Bo o czym on mówił? Jaki pożyteczny przedmiot mógł trzymać na 
ciemnym jeziorze? Bilbo jednak mylił się w tych przypuszczeniach, 
Gollum naprawdę zamierzał wrócić. Był teraz zły i głodny. A że był też 
nędzną, złą poczwarą, uknuł pewien plan. 
  W pobliżu leżała wysepka, o której Bilbo nic nie wiedział, i tam, w 
swojej kryjówce, Gollum zgromadził garść obrzydliwych rupieci, lecz 
między nimi jedną, jedyną piękną, bardzo piękną, bardzo cudowną rzecz: 
pierścień, złoty, bezcenny pierścień. 
  - Mój urodzinowy dar - szeptał sam do siebie, jak często robił w ciągu 
samotnych, dłużących się bez końca dni w ciemnościach. - Tego właśnie 
potrzebuje teraz mój ssskarb, właśnie tego! 
  Był mu potrzebny pierścień, który posiadał czarodziejską moc: kto go 
wsunął na palec, ten stawał się niewidzialny; można go był dostrzec tylko 
w pełnym słońcu, a i wtedy nie widziało się jego samego, lecz jedynie 
cień, zresztą drżący i nikły. 
  - Urodzinowy dar, bo przecież dostałeś go na urodziny, mój ssskarbie! - 
Tak zawsze mówił sobie. 
  Ale kto wie, jakim sposobem Gollum zdobył ów klejnot przed wiekami 
w czasach, kiedy takie pierścienie bywały jeszcze na świecie? Może 
nawet Mistrz, który tymi pierścieniami rządził, nie umiałby na to pytanie 
odpowiedzieć. Gollum początkowo nosił go stale na palcu, póki się nim 
nie znudził; potem trzymał go w sakiewce za pazuchą, póki sobie nie 
podrapał nim skóry na piersi; ostatnio zwykle chował go w szparze 
między skałami na wysepce i często tam wracał, by się napatrzyć swemu 
skarbowi. Ale od czasu do czasu kładł go na palec, gdy się stęsknił do tej 
ozdoby albo gdy był bardzo, bardzo głodny i miał dość rybnej diety. 
Skradał się wówczas ciemnymi korytarzami, polując na zabłąkane, 
samotne gobliny. Mógł zresztą ryzykować nawet wycieczki do pieczar, 
gdzie łuczywa świeciły blaskiem, od którego musiał mrużyć olśnione 
oczy; byłby i tam bezpieczny, tak, najzupełniej bezpieczny, nikt bowiem 
nie zobaczyłby go, nikt by nie zauważył nic, póki by nie poczuł na gardle 
jego szponów. Właśnie przed paru godzinami, mając swój pierścień na 
palcu, Gollum złowił małego goblinka. Jakże ten smarkacz wrzasnął! 
Została po nim jeszcze jakaś kostka do ogryzienia, lecz Gollum marzył o 
większym kąsku. 
  - Bezpieczny będziesz, bezpieczny, mój ssakarbie - szepnął do siebie. - 
On cię wcale nie zobaczy, więc ten szkaradny mieczyk na nic mu się nie 
zda, na nic, na nic. 
  Takie plany knuł w swoim nikczemnym łbie, gdy nagle odsuwając się od 
Bilba, poczłapał do łodzi i odpłynął do brzegu w ciemności. Bilbo myślał, 
że już go nigdy nie ujrzy więcej. Czekał jednak czas jakiś, nie miał 
bowiem pojęcia, jak bez niczyjej pomocy znaleźć wyjście. 
  Nagle usłyszał wrzask. Ciarki przeszły mu po krzyżach. Tam, w mroku, 
niezbyt daleko sądząc po głosie, Gollum klął i lamentował. Biegał po 
wysepce, szperał, szukał, przetrząsał wszystkie zakamarki, ale na próżno. 
  - Gdzie się podział, gdzie się podział? - słyszał Bilbo jego płaczliwe 
słowa. - Zgubiłeś go, mój ssskarbie, zgubiłeś! Przekleństwo! 
Nieszczęście! Zginął mój urodzinowy prezent! 
  - Co się stało? - zawołał Bilbo. - Co tam zgubiłeś? 
  - Niech on nie pyta o nic! - zaskrzeczał Gollum. - To nie jego rzecz. 
Glum! Zginął, zginął, glum, glum, glum! 
  - Ja także zginąłem - krzyknął Bilbo - i chcę się odnaleźć! Wygrałem 
przecież grę, a ty mi dałeś słowo. Chodźże więc tutaj! Chodź i wyprowadź 
mnie stąd, a potem będziesz szukał swojej zguby. - Gollum jęczał i był 
najwyraźniej szczerze zrozpaczony, ale Bilbo nie znajdował w secu litości 
dla niego, rozumiejąc, że żaden przedmiot, tak bardzo przez tę poczwarę 
pożądany, nie może z pewnością służyć dobrym celom. - Chodźże 
wreszcie! - Zawołał. 
  - Nie, nie, nie teraz - odparł Gollum. - Muszę szukać mojej zguby, glum. 
  - Ale nie umiałeś rozwiązać mojej ostatniej zagadki i obiecałeś! - rzekł 
Bilbo. 
  - Nie umiałeś rozwiązać jego zagadki? - powiedział Gollum. Nagle 
pośród gulgotania odezwał się ostry syk: - A ccco on ma w kieszeni? 
Niech zaraz powie! Muszę najpierw to wiedzieć! 
  Bilbo nie widział właściwie powodu, by nie odpowiedzieć szczerze. 
Gollum szybciej od niego mógł domyślić się prawdy; byłoby to naturalne, 
skoro od wieków myślał wciąż o tym jednym przedmiocie i ustawicznie 
drżał ze strachu, żeby mu go nie ukradziono, ale hobbita rozdrażniła 
przedłużająca się zwłoka. Ostatecznie wygrał przecież grę, wygrał dość 
uczciwie, podejmując okropne ryzyko. 
  - Rozwiązanie trzeba zgadnąć, a nie pytać o nie - rzekł. 
  - Ale to nie była przepisowa zagadka - powiedział Gollum. - To nie była 
zagadka, nie. 
  - No, jeśli chodzi o zwyczajne zapytanie - odparł Bilbo - to ja pytałem 
pierwszy, co zgubiłeś. Najpierw mi na to odpowiedz. 
  - A ccco on ma w kieszeni? - głos zasyczał tym razem głośniej i ostrzej, 
a gdy Bilbo spojrzał w stronę, skąd dochodził, ujrzał z przerażeniem 
wpatrzone w siebie dwa błyszczące punkciki. Podejrzenie, które się 
zrodziło w umyśle Golluma, rozjarzyło blade płomyki w jego oczach. 
  - Powiedz, co zgubiłeś! - upierał się Bilbo. 
  Ale błysk w oczach Golluma pozieleniał, rozognił się i szybko zbliżał się 
do hobbita. Gollum znów wsiadł w łódkę i wiosłował wściekle ku 
czarnemu brzegowi; takie szaleństwo ogarnęło jego serce, rozżalone stratą 
i rozjątrzone podejrzeniem, że już się nawet miecza przestał lękać. 
  Bilbo nie widział, co tak rozwścieczyło poczwarę, ale rozumiał, że cała 
gra na nic i że Gollum tak czy inaczej postanowił go zgładzić. W ostatnim 
momencie zdążył odwrócić się i trzymając się lewą ręką ściany, na oślep 
pobiegł czarnym korytarzem w tę stronę, z której przedtem przyszedł. 
  - Ccco on ma w kieszeni? - usłyszał głośny syk za swymi plecami i po 
chlupotaniu wody poznał, że Gollum wyskoczył z łodzi. 
  "Co ja tam właściwie mam?" - zastanowił się Bilbo sapiąc, lecz nie 
ustając w biegu. Wsadził rękę do kieszeni. Pierścień wydał mu się bardzo 
zimny, gdy wsunął go po omacku na palec. 
  Syk rozlegał się tuż za nim. Bilbo obejrzał się i zobaczył ślepia Golluma 
niby dwie zielone latarnie pnące się na brzeg jeziora. W panice poderwał 
nogi do jeszcze szybszego biegu, ale nagle zaczepił palcem stopy o jakąś 
nierówność gruntu i runął jak długi, nakrywając sobą mieczyk. 
  W okamgnieniu Gollum był przy nim. Lecz Bilbo nie zdążył drgnąć, 
odzyskać tchu, wstać, machnąć mieczykiem, gdy Gollum minął go, nie 
zwracając wcale uwagi na leżącego hobbita; po prostu, klnąc i 
mamrocząc, pobiegł dalej. 
  Co to mogło znaczyć? Gollum przecież dobrze widział w ciemnościach. 
Bilbo, nawet patrząc nań z tyłu, wyraźnie dostrzegał blade, zielone 
światło bijące z ślepiów poczwary. Wstał z wysiłkiem, schował ledwie 
lśniący mieczyk do pochwy i bardzo ostrożnie ruszył śladem Golluma. 
Nie miał wyboru. Po cóż by wracał nad Gollumowe jezioro? A w ten 
sposób mógł się spodziewać, że Gollum mimo woli poprowadzi go ku 
wyjściu. 
  - Przekleńssstwo! Przekleńssstwo! Przekleńssstwo! - syczał Gollum. - 
Przeklęty Bagginsss! Zniknął! Co on ma w kieszeni? Domyślasz się, 
domyślasz, mój ssskarbie. To Bagginsss znalazł twoją zgubę, to on wziął 
twój urodzinowy dar. 
  Bilbo nadstawił uszu. Nareszcie zaczynał i on rozwiązywać zagadkę. 
Przyśpieszył kroku, podbiegając jak śmiał najbliżej do Golluma, który 
wciąż pędził nie oglądając się za siebie, lecz kołysząc głową na boki, co 
Bilbo poznawał po nikłym odblasku jego oczu na ścianach. 
  - Twój urodzinowy dar! Przekleńssstwo! Jak to się ssstało, że go 
zgubiłeś, mój ssskarbie? To musiało być wtedy, kiedy szedłeś tędy 
ossstatnim razem i ssskręcałeś kark temu skrzeczącemu sssmarkaczowi. 
Tak, tak. Przekleńssstwo! Ześliznął ci się z palca po tylu, tylu latach! 
Zginął, glum, glum. 
  Nagle Gollum siadł i zapłakał, aż przykro było słuchać tego 
świszczącego, bulgocącego chlipania. Bilbo zatrzymał się i przywarł do 
ściany tunelu. Po chwili Gollum przestał płakać i znów zaczął gadać. 
Zdawało się, że sam z sobą o coś się spiera. 
  - Nie ma sssensssu wracać tą drogą i szukać dalej. Nie pamiętasz 
przecież, mój ssskarbie, wszystkich miejsc, w których byłeś. Nic to nie 
pomoże. Bagginsss go ma w kieszeni, to ten wssstrętny, wścibski 
Bagginsss go znalazł, powiadam ci. 
  To tylko domysssły, mój ssskarbie, tylko domysssły. Na pewno dowiesz 
się dopiero wtedy, kiedy odnajdziesz to wssstrętne ssstworzenie i 
ściśniesz je dobrze. W każdym razie Bagginsss nie wie, jaką twój klejnot 
potrafi zrobić sztukę. Trzyma go w kieszeni, po prossstu. Nic nie wie i nie 
może uciec daleko. Zabłądził, wssstrętny wścibski. Nie zna drogi do 
wyjścia. Sssam tak powiedział... Powiedział, ale to oszust. Nie mówi tego, 
co naprawdę myśli. Nie chciał powiedzieć, co ma w kieszeni. On wie. 
Trafił do wejścia, to i do wyjścia trafi. Poszedł w stronę tylnej bramy. Tak, 
tak. 
  Tam gobliny go złapią. Nie wyjdzie tamtędy. 
  Sss, sss, glum, glum! Gobliny! Ale on ma twój urodzinowy dar, więc jak 
gobliny go złapią, znajdą twój klejnot, glum, glum. One się domyślą, do 
czego sssłuży. Już nigdy, nigdy nie będziesz tutaj bezpieczny, mój 
ssskarbie, glum, glum! Nikt przecież nie dostrzeże goblina, jeśli włoży to 
na palec. Goblin podejdzie, a ty go nie zobaczysz, mój ssskarbie. Nawet 
twoje dossskonałe oczy ci nie pomogą i goblin chytrze, cichcem złapie 
cię, glum, glum! 
  Dość gadania, mój ssskarbie, possspiesz się trochę. Jeżeli Bagginsss 
poszedł tą drogą, musimy prędko dogonić go i przekonać się wreszcie. 
Idź! To już niedaleko. Ssspiesz się! 
  Jednym susem Gollum zerwał się i ruszył wielkimi krokami naprzód. 
Bilbo podążał za nim, w dalszym ciągu bardzo ostrożnie, chociaż teraz 
nic mu nie groziło, chyba żeby się znów potknął o jakiś sterczący kamień 
i upadając narobił hałasu. W głowie wirowało mu od nadziei i zdumienia. 
A więc pierścień, który mu się dostał, był zaczarowany, obdarzał 
właściciela niewidzialnością! Bilbo oczywiście słyszał o takich rzeczach, 
mówiły o nich prastare legendy, lecz trudno było uwierzyć, że on sam taki 
właśnie pierścień znalazł, i to przypadkiem. Miał jednak niezbity dowód: 
Gollum mimo bystrych oczu nie zauważył go, chociaż przeszedł ledwie o 
krok od niego. 
  Posuwali się dalej naprzód, Gollum człapał pierwszy, sycząc i klnąc, 
Bilbo za nim tak cicho, jak tylko hobbici potrafią. Wkrótce doszli do 
miejsca, gdzie jak spostrzegł Bilbo idąc tędy poprzednio, liczne korytarze 
odbiegały od głównego tunelu na boki. Gollum zaczął je liczyć. 
  - Jeden w lewo, dobrze. Jeden w prawo, dobrze. Dwa w prawo, dobrze. 
Dwa w lewo, dobrze, dobrze... - i tak dalej. 
  W miarę jak rósł rachunek, Gollum zwalniał kroku i coraz wyraźniej 
trząsł się, coraz głośniej chlipał, bo zostawiając jezioro coraz dalej za 
sobą, coraz bardziej się bał: gobliny mogły kręcić się w pobliżu, a on nie 
miał pierścienia. Wreszcie przystanął przy niskim otworze, który teraz - 
wspinając się w górę tunelu - mieli po lewej ręce. 
  - Siedem w prawo, dobrze. Siedem w lewo, dobrze - szeptał Gollum. - 
To ten. Tędy droga do tylnej bramy, tak. Tu jest przejście. 
  Zajrzał w głąb, ale odskoczył. 
  - Nie ważysz się tam wejść, mój ssskarbie, nie można. Tam są gobliny. 
Mnóssstwo goblinów. Czujesz je nosssem, mój ssskarbie, sss... No i co 
zrobimy? Przekleńssstwo i klęssska. Musimy tu poczekać, mój ssskarbie, 
poczekajmy, zobaczymy, co będzie. 
  Stanęli w martwym punkcie. Gollum wprawdzie doprowadził hobbita do 
właściwej drogi, ale Bilbo nie mógł z niej skorzystać. U wejścia do niej 
przycupnął bowiem Gollum i kiwał głową, zwiesiwszy ją między 
kolanami, a ślepia błyszczały mu zimnym płomieniem. 
  Bilbo ciszej niż myszka odsunął się od ściany, ale Gollum natychmiast 
sprężył się i zaczął węszyć, aż oczy mu znów pozieleniały. Syknął 
cichutko, lecz złowrogo. Nie mógł dojrzeć hobbita, był jednak 
zaalarmowany, a życie w ciemnościach zaostrzyło mu prócz wzroku inne 
zmysły: słuch i węch. Jak gdyby skulony tuż przy ziemi, z rękoma na 
płask wspartymi o dno tunelu, wysuwał naprzód głowę i nos przytknął 
niemal do skały. W bladym świetle bijącym z oczu Golluma hobbitowi 
majaczyła tylko jego czarna sylweta, ale wyczuwał, że potwór, napięty jak 
cięciwa łuku, cały się pręży do skoku. 
  Bilbo wstrzymał niemal dech w piersi i sam także zesztywniał. Był w 
desperacji. Mówił sobie, że trzeba uciec z tych okropnych ciemności, póki 
jeszcze sił staje. Trzeba walczyć. Trzeba przeszyć mieczem tę poczwarę, 
zgasić jej oczy, zabić. Przecież Gollum czyha na jego własne życie. Ale 
nie, taka walka byłaby nierówna. Bilbo stał się niewidzialny. Gollum nie 
miał broni. Zresztą Gollum jak dotąd nie zagroził mu wyraźnie śmiercią, 
nie próbował go zabić. Gollum w tej chwili był nieszczęśliwy, samotny, 
zrozpaczony. Nagle - obok grozy - wyrozumiałość i litość wezbrały w 
sercu Bilba: objął myślą niezliczone, monotonne dni bez światła, bez 
nadziei na jakąś poprawę losu, twarde kamienie, zimne ryby, ciągłe 
czajenie się w mroku, szeptane rozmowy z samym sobą. W ułamku 
sekundy wszystko to ukazało się jego wyobraźni. Zadrżał. I w następnej 
sekundzie, jakby pchnięty jakąś nową siłą i decyzją, błyskawicznie 
skoczył naprzód. 
  Śmiały skok, nie na wroga jednak, lecz w ciemność. Dał susa tuż nad 
głową Golluma, przeleciał w powietrzu siedem stóp w dal, a trzy wzwyż; 
nie wiedział nawet jak mało brakowało, by rozbił czaszkę o niski strop 
bocznego korytarza. 
  Gollum rzucił się wstecz, zamachał rękami w momencie, gdy hobbit 
przelatywał nad nim, lecz spóźnił s: jego dłonie klasnęły, napotykając 
tylko powietrze, a Bilbo, spadłszy zgrabnie na równe nogi, puścił się 
pędem w głąb nowego tunelu. Nie oglądał się nawet żeby sprawdzić, co 
robi Gollum. Z początku słyszał syk i klątwy niemal przy własnych 
piętach, potem wszystko ucichło. I nagle ciszę rozdarł mrożący krew w 
żyłach wrzask, nabrzmiały nienawiścią i rozpaczą. Gollum zrozumiał 
swoją klęskę. Nie śmiał posunąć się dalej korytarzem. Wszystko stracił: 
nie tylko łup, na który polował, lecz także jedyną rzecz, którą kochał w 
życiu, swój najcenniejszy skarb. Na ten głos serce Bilba podskoczyło do 
gardła, lecz hobbit nie zatrzymał się nawet. Z daleka, słaby już jak echo, 
ale wciąż groźny, doszedł go syk: 
  - Złodziej, złodziej, złodziej Bagginsss! Nienawidzisz go, nienawidzisz, 
mój skarbie, na wieki! 
  Wreszcie zapadła głucha cisza, ale ona także wydawała się hobbitowi 
złowroga. "Jeżeli gobliny są tak blisko, że Gollum czuł je węchem - 
myślał - to z pewnością usłyszały jego krzyki i przekleństwa. Uwaga 
zatem, bo inaczej ta droga może mnie zaprowadzić do jeszcze gorszej 
przygody". 
  Korytarz był niski i niedbale wykuty. Droga dla hobbita nie 
przedstawiała wielkich trudności, z tym jedynie wyjątkiem, że chociaż 
uważał bardzo, obtłukł sobie parę razy stopy o przykre kamienie sterczące 
na dnie chodnika. "Trochę za niski tunel dla goblinów, zwłaszcza tych 
większych" - myślał Bilbo, nie wiedząc, że nawet największe gobliny z 
plemienia górskich orków umieją bardzo szybko posuwać się w postawie 
przygarbionej, prawie wlokąc rękami po ziemi. 
  Po jakimś czasie korytarz, dotychczas spadający w dół, zaczął piąć się 
znów ku górze, wkrótce nawet dość stromo. Bilbo wskutek tego musiał 
zwolnić kroku. W końcu wyszedł na równą drogę, lecz za następnym 
zakrętem droga znów sprowadziła go niżej, aż wreszcie u stóp lekkiej 
pochyłości hobbit dostrzegł przebłyskujące zza nowego zakrętu jakieś 
światło. Nie czerwonawe, jak blask ogniska lub latarni, lecz białawe 
światło dzienne. Bilbo puścił się pędem naprzód. 
  Mknąc ile sił w nogach, minął ostry skręt i nagle wypadł na otwartą 
przestrzeń, a po tak długim pobycie w ciemnościach oświetlenie tutaj 
wydało mu się olśniewające. W rzeczywistości tylko wąski snop promieni 
słonecznych przenikał przez wrota, bo ciężkie kamienne drzwi były 
uchylone. 
  Bilbo aż oczy zmrużył. Nagle spostrzegł gobliny: siedziały w progu 
uzbrojone po zęby, z obnażonymi mieczami i szeroko otwierając oczy 
strzegły wejścia i prowadzącego doń korytarza. Były czujne, 
zaniepokojone, gotowe na wszystko. 
  Zobaczyły Bilba, nim jeszcze on je spostrzegł. Tak, zobaczyły go! Czy to 
przypadkiem, czy też pierścień po raz ostatni próbował się zbuntować, 
nim przystał na służbę nowemu panu - dość, że w tym momencie nie 
tkwił na palcu hobbita. Z wrzaskiem tryumfu gobliny rzuciły się na Bilba. 
  Serce ścisnęło mu się z przerażenia i rozpaczy, jakby w nim powtórzył 
się echem lament Golluma. Zapominając nawet o mieczu, Bilbo wsunął 
ręce w kieszenie. A tam, w lewej kieszeni, spoczywał pierścień i teraz 
sam wsunął się hobbitowi na palec. Gobliny zatrzymały się w pół skoku 
jak wryte. Nie było przed nimi ani śladu po hobbicie! Zniknął! Wrzasnęły 
znowu raz i drugi, lecz już nie tak tryumfalnie jak przedtem. 
  - Gdzie on się podział?! - krzyknął któryś. 
  - Cofnął się pewnie w korytarz! - zawołało kilku. 
  - Tędy! - wrzeszczeli jedni. 
  - Tamtędy! - wrzeszczeli drudzy. 
  - Uważać na wrota! - ryczał kapitan straży. 
  Rozlegały się gwizdy, zbroje dzwoniły, miecze szczękały, gobliny klnąc 
i złorzecząc biegały to tu, to tam, wpadały na siebie wzajem, coraz 
bardziej rozwścieczone. Powstał okropny zgiełk, krzątanina i zamęt. 
  Bilbo mimo przerażenia zachował tyle przytomności umysłu, by 
zrozumieć, co się stało, i wśliznął się za olbrzymią beczkę, w której 
strażnicy trzymali piwo; dzięki temu usunął się goblinom z drogi, tak że 
nie mogły go potrącić, stratować czy też schwycić po omacku. 
  "Muszę dostać się do wrót, muszę dostać się do wrót" - powtarzał sobie 
wciąż w duchu, lecz minęła długa chwila, zanim się odważył na 
jakąkolwiek próbę. Była to jak gdyby straszliwa gra w ciuciubabkę. 
Pośród rojących się i biegających na wszystkie strony goblinów biedny 
mały hobbit kluczył to w prawo, to w lewo; raz któryś ze strażników 
przewrócił nieboraka, nie zdając sobie sprawy, z czym się zderzył; w 
końcu Bilbo na czworakach przebiegł między nogami kapitana, wtedy 
dopiero wyprostował się i pomknął jak strzała do wrót. 
  Były jeszcze nie zaryglowane, ale jeden z goblinów przymknął je tak, że 
została ledwie ciasna szpara. Bilbo mocował się chwilę z drzwiami, nie 
mógł ich jednak poruszyć z miejsca. Wówczas spróbował przecisnąć się 
przez szparę. Wciskał się, wciskał, aż utknął! Położenie było okropne. 
Guziki kurtki zaklinowały się między drzwiami a futryną. Bilbo już 
widział otwarty świat: kilka stopni skalnych prowadziło w dół, do wąskiej 
doliny między dwiema wysokimi ścianami gór. Słońce wyjrzało zza 
chmury i świeciło jasno po drugiej stronie tych drzwi, ale Bilbo nie mógł 
się z nich wydostać. 
  Nagle któryś z goblinów we wnętrzu pieczary krzyknął: 
  - Widzę jakiś cień pod drzwiami! Ktoś za nimi stoi! 
  Hobbitowi serce podeszło do gardła. Szarpnął się rozpaczliwie. Guziki 
prysnęły na wszystkie strony. Był za drzwiami. Kurtkę i kamizelkę miał w 
strzępach, ale zwinnie jak kozica sadził po stopniach w dół. Tymczasem 
osłupiałe ze zdumienia gobliny wciąż jeszcze zbierały w progu jego 
piękne, mosiężne guziki. 
  Oczywiście po chwili puściły się za nim w pogoń, hukając i nawołujac 
pośród drzew jak na łowach. Ale gobliny nie cierpią słońca. W jego 
blasku dostają zawrotów głowy, a nogi im się plączą. Nie mogły odnaleźć 
Bilba, który wciąż z pierścieniem na palcu, przemykał w cieniu drzew 
szybko i bezszelestnie, unikając jak mógł słońca; toteż po krótkim czasie 
gobliny, mrucząc gniewnie i klnąc siarczyście, zawróciły do drzwi, 
których strzegły. Bilbo uciekł. 
 
 
6. Z patelni w ogień 
 
  Bilbo umknął wprawdzie goblinom, ale nie miał pojęcia, gdzie jest. 
Stracił kaptur, płaszcz, prowianty, kuca, guziki i kompanię. Szedł 
naprzód, naprzód, póki słońce nie zaczęło chylić się ku zachodowi - za 
góry. Cień gór padał teraz w poprzek ścieżki hobbita. Bilbo obejrzał się 
wstecz, potem znów spojrzał przed siebie, lecz tu zobaczył tylko grzbiety 
i stoki wzgórz opadające na równiny i niziny, które niekiedy 
przebłyskiwały między drzewami. 
  - Wielkie nieba! - krzyknął. - Zdaje się, że wyszedłem po drugiej stronie 
Gór Mglistych, prosto na Skraj Ziemi za Górami. Gdzież, ach gdzież 
podział się Gandalf? Gdzie mogą być krasnoludy? Mam nadzieję, że nie 
zostały tam, w niewoli u goblinów! 
  Znów wędrował naprzód, wyszedł z wysoko położonej dolinki przez 
zamykający ją grzbiet i skłonem zbiegł w dół. Lecz w jego głowie 
obudziła się pewna myśl, która nękała go bezustannie: czy nie powinien 
by teraz, skoro ma czarodziejski pierścień, wrócić do tamtych okropnych, 
okropnych lochów i poszukać przyjaciół? Doszedł wreszcie do wniosku, 
że to jest jego obowiązkiem i postanowił - chociaż bardzo zrozpaczony - 
zawrócić; lecz w tej samej chwili usłyszał jakieś głosy. 
  Przystanął nadstawiając uszy. Głosy nie przypominały skrzeczenia 
goblinów, zaczął się więc skradać bliżej, bardzo ostrożnie. Znajdował się 
na kamiennej ścieżce zygzakiem biegnącej w dół; po lewej ręce miał 
skalną ścianę, a po prawej stok górski; tuż poniżej ścieżki, w rozpadlinach 
rosły gęsto niskie drzewa i krzaki. Właśnie w jednej z tych kotlinek 
pośród zarośli toczyła się żywa rozmowa. 
  Bilbo podpełznął jeszcze bliżej i niespodzianie ujrzał sterczącą między 
głazami głowę w czerwonym kapturze: to Balin pełnił wartę. Hobbit miał 
ochotę klasnąć w ręce i krzyknąć z radości, lecz nie zrobił tego. Nie zdjął 
dotychczas z palca pierścienia z obawy przed jakimś nieoczekiwanym i 
niepożądanym spotkaniem, teraz więc stwierdził, że Balin, patrząc wprost 
na niego, wcale go nie widzi. 
  "Sprawię im niespodziankę" - pomyślał czołgając się pośród krzewów, 
brzegiem kotlinki. Gandalf o coś się spierał z krasnoludami. Omawiali 
wszystko, co im się przytrafiło w lochach, a także zastanawiali się i 
naradzali, co teraz należy zrobić. Krasnoludy szemrały, gdy Gandalf 
tłumaczył, że nie wolno im wędrować dalej, zostawiając pana Bagginsa w 
łapach goblinów, nie usiłując nawet sprawdzić, czy hobbit żyje, czy 
zginął, i nie podejmując jakiejś próby ratunku. 
  - Bądź co bądź, to mój przyjaciel - mówił czarodziej - i dość poczciwy 
malec. Czuję się za niego odpowiedzialny. Nie mogę odżałować, żeście 
go zgubili. 
  Krasnoludy bardzo chciały wiedzieć, po co w ogóle tego hobbita wzięto 
na wyprawę, dlaczego nie trzymał się kompanii i nie wyszedł z tunelu 
razem z nimi, wreszcie czemu Gandalf nie wybrał kogoś rozsądniejszego. 
  - Więcej z nim mieliśmy kłopotu niż pożytku - powiedział któryś. - 
Jeślibyśmy teraz mieli wracać do tych obrzydliwych lochów po niego, to 
niech go kaczki zdepcą. 
  Gandalf odparł z gniewem: 
  - Ja go wam przyprowadziłem, a ja nie ofiarowuję bezużytecznych 
darów. Albo pomożecie mi go odszukać, albo idę bez was, radźcie sobie 
sami w tych tarapatach. Jeżeli odnajdziemy hobbita, przekonacie się, że 
mi jeszcze za to podziękujecie, nim skończy się nasza przygoda. Ale jakże 
ty mogłeś, Dori, zgubić Bilba? 
  - Ty byś go też zgubił - rzekł Dori - gdyby w ciemnościach znienacka 
goblin schwycił cię za łydkę, pdociął ci nogi i zwalił na plecy. 
  - Czemuś go przynajmniej potem nie podniósł i nie zabrał z sobą? 
  - Wielkie nieba! Jak możesz pytać o takie rzeczy? Przecież gobliny biły i 
gryzły w mroku, wszyscy się przewracali jeden przez drugiego, grzmocili 
nawzajem po ciemku! Tyś mi o mały włos głowy nie obciął swoim 
Glamdringiem, a Thorin wywijał Orkristem na wszystkie strony. Nagle 
oślepiłeś nas po swojemu jakimiś fajerwerkami i zobaczyliśmy, że 
gobliny cofają się wyjąc wniebogłosy. Krzyknąłeś: "Za mną", to znaczy że 
każdy miał iść za tobą. Myśleliśmy, że wszyscy idą. Nie było czasu, żeby 
się przeliczyć, dobrze o tym wiesz, póki nie wypadliśmy, przebijając się 
przez straże, za dolne wrota i potem na łeb, na szyję, aż do tego miejsca. 
No i siedzimy tutaj, a włamywacza - niech go licho! - nie ma. 
  - A właśnie że jest! - zawołał Bilbo stając między nimi i zsuwając 
pierścień z palca. 
  Ależ skoczyli wszyscy na równe nogi! Krzyk się podniósł radosny i 
zdumiony. Gandalf dziwił się nie mniej od innych, ale cieszył się chyba 
jeszcze bardziej niż reszta kompanii. Wezwał Balina i powiedział mu, co 
myśli o wartowniku, który pozwala komukolwiek wleźć tak do obozu bez 
ostrzeżenia. Nie da się zaprzeczyć, że tego dnia hobbit znacznie poprawił 
sobie reputację u krasnoludów. Jeśli który z nich, mimo zapewnień 
Gandalfa, nie dowierzał, że Bilbo jest naprawdę pierwszorzędnym 
włamywaczem, teraz wyzbył się co do tego wszelkich wątpliwości. 
Najdłużej nie mógł otrząsnąć się z osłupienia Balin, wszyscy jednak 
przyznawali, że hobbit dokonał niezwykłej sztuki. 
  Bilbo, zadowolony z pochwał, śmiał się w duchu, nie mówiąc ani słowa 
o pierścieniu; a gdy dopytywali się natarczywie, jakim sposobem tak ich 
podszedł znienacka, rzekł: 
  - No, wiecie, po prostu podpełznąłem bardzo ostrożnie i cichutko. 
  - Nigdy w życiu nie zdarzyło mi się, żeby mysz bodaj przemknęła się 
przed moim nosem nie dostrzeżona - powiedział Balin. - Zdejmuję przed 
tobą kaptur! - I zdjął kaptur naprawdę. - Balin do usług! 
  - Baggins, twój sługa! - rzekł Bilbo. 
  Nalegali, żeby im Bilbo opowiedział o przygodach, jakie go spotkały po 
rozstaniu się z nimi, siadł więc pośrodku i opowiedział wszystko - z 
wyjątkiem tego, że znalazł pierścień. ("Na razie lepiej nie mówić" - 
pomyślał.) Szczególnie zainteresowała ich gra w zagadki i z dreszczem 
uznania słuchali, gdy opisywał Golluma. 
  - A wtedy nic już więcej nie mogłem wymyślić, mając tę poczwarę tuż u 
boku - kończył swoją opowieść Bilbo - więc spytałem: "Co mam w 
kieszeni?" Trzy razy próbował, ale nie zgadł. Wówczas powiedziałem: 
"Jak będzie z twoją obietnicą? Pokaż mi wyjście". Ale on chciał mnie 
zabić, więc uciekłem i przewróciłem się, a on nie zauważył mnie w 
ciemnościach i ominął. Poszedłem za nim, bo dostrzegłem, że coś gada 
sam do siebie. Gollum myślał, że ja znam drogę, więc szedł właśnie tymi 
korytarzami, które prowadziły do wyjścia. Potem jednak siadł zagradzając 
wstęp do ostatniego korytarza i nie mogłem się tam dostać. No, to 
skoczyłem przez Golluma i pobiegłem prosto do wrót. 
  - A co na to strażnicy? - pytały krasnoludy. - Czy nie było straży? 
  - Owszem była. Była nawet cała gromada strażników, ale ja im się 
wymknąłem. Ugrzęzłem w drzwiach, bo ledwie wąska szparka została 
uchylona, i pogubiłem mnóstwo guzików - rzekł Bilbo spoglądając ze 
strapieniem na swoją podartą odzież. - W końcu jednak przecisnąłem się 
jakoś, no i jestem z wami! 
  Krasnoludy patrzyły na niego z nowym zupełnie szacunkiem, gdy 
wspominał o wymknięciu się straży, o przeskoczeniu przez Golluma, o 
przeciśnięciu się przez drzwi tak, jakby to nie było nic trudnego ani 
bardzo niebezpiecznego. 
  - A co, nie mówiłem? - zaśmiał się Gandalf. - Pan Baggins potrafi 
więcej, niż nam się wydaje. 
  Mówiąc to, rzucił hobbitowi spod krzaczastych brwi dziwne spojrzenie; 
Bilbo zastanawiał się, czy aby czarodziej nie odgadł tej części jego 
historii, którą on wolał przemilczeć. 
  Z kolei Bilbo zaczął wypytywać, bo wprawdzie Gandalf wytłumaczył już 
wszystko krasnoludom, lecz hobbit nic z tego nie słyszał. Chciał 
wiedzieć, jak się stało, że czarodziej znalazł się w pieczarze goblinów 
między nimi, i dokąd teraz wszyscy razem pójdą. 
  Czarodziej, prawdę rzekłszy, nie miał wcale ochoty tłumaczyć po raz 
drugi swoich sztuczek, powiedział więc hobbitowi tylko tyle, że zarówno 
on, jak i Elrond dobrze wiedzieli o obecności złych goblinów w tej 
okolicy gór, lecz główna brama goblinowych lochów wychodziła dawniej 
na inną ścieżkę, łatwiejszą do przebycie, i tam często gobliny chwytały 
nocą pod swoimi wrotami zapóźnionych podróżnych. Widocznie wszyscy 
zaczęli unikać tamtej drogi, gobliny więc przebiły sobie wyjście na 
ścieżkę, którą obrały krasnoludy, a musiało to się stać dopiero w ostatnich 
czasach, skoro dotychczas ten szlak uchodził za najbezpieczniejszy. 
  - Muszę się rozejrzeć wśród olbrzymów - rzekł Gandalf - może znajdzie 
się któryś na tyle przyzwoity, żeby zablokować z powrotem to wyjście. 
Jeśli tego się nie zrobi, nie będzie wkrótce w ogóle mowy o przeprawie 
przez góry. 
  Na krzyk Bilba czarodziej natychmiast zrozumiał, co się dzieje. 
Korzystając z rozbłysku ognia, który zabił napastujące go gobliny, 
Gandalf skoczył przez szczelinę w ostatnim momencie, zanim się 
zatrzasnęła. W ślad za poganiaczami więźniów doszedł do wielkiej 
pieczary i ukryty w ciemnościach u jej progu, zrobił najlepszy, jaki się 
dało, użytek ze swojej magii. 
  - Trudna to była rozgrywka - powiedział. - Wszystko stawiałem na jedną 
kartę. 
  Oczywiście Gandalf od lat ćwiczył się w sztuce czarowania ogniem i 
światłem (przypominacie sobie chyba, że nawet hobbitowi utkwiły w 
pamięci magiczne fajerwerki, które czarodziej urządzał u Starego Tuka na 
zabawach w noc sobótki. Resztę historii już znamy, warto może tylko 
wyjaśnić, że Gandalf wiedział o drugim wyjściu, zwanym przez gobliny 
dolną bramą, w którym Bilbo zostawił swoje guziki. W gruncie rzeczy o 
tym wyjściu wiedział każdy, kto był trochę obznajomiony z tą częścią gór, 
ale jedynie czarodziej mógł nie stracić głowy w lochach i poprowadzić 
całą kompanię we właściwym kierunku. 
  - Zbudowali tę bramę przed wiekami - rzekł Gandalf - częściowo po to, 
by mieć drogę ucieczki w razie potrzeby, a częściowo dla wypadów w 
krainę za górami, gdzie po dziś dzień gobliny grasują po nocach, czyniąc 
wielkie szkody. Strzegą wyjścia nieustannie, dlatego nie udało się dotąd 
nikomu zatarasować go głazami. Po ostatniej przygodzie będą strzegły 
swoich wrót jeszcze czujniej - zakończył ze śmiechem. 
  Wszyscy roześmieli się z nim razem. Koniec końców stracili wprawdzie 
dużo, ale zabili Wielkiego Goblina oraz mnóstwo jego poddanych i 
uratowali się wszyscy, mieli więc prawo uważać, że - jak dotąd - 
zwyciężyli. 
  Czarodziej przywołał ich jednak do rozsądku. 
  - Trzeba zaraz ruszyć dalej, skoro trochę już odpoczęliśmy - rzekł. - 
Setki goblinów puszczą się za nami w pogoń, gdy noc zapadnie; patrzcie, 
już się cienie wydłużyły. Gobliny potrafią wywęszyć ślad nawet w kilka 
godzin po naszym przejściu. Przed zmierzchem musimy znaleźć się o 
wiele mil stąd. Jeśli pogoda się utrzyma, będzie świecił księżyc, a to dla 
nas bardzo pożądane. Co prawda goblinom księżyc nie przeszkodzi, ale 
nam pomoże, rozjaśniając drogę. 
  - Tak, tak - odpowiedział na pytania, którymi zasypał go hobbit. - W 
lochach gubi się rachunek czasu. Dziś mamy czwartek, a schwytani 
zostaliśmy do niewoli w noc poniedziałkową czy raczej przed świtem we 
wtorek. Preszliśmy wiele mil i dotarli do samego serca góry, teraz zaś 
stoimy po drugiej stronie górskiego łańcucha. Udało nam się wspaniale 
skrócić drogę! Ale znaleźliśmy się w innym miejscu, niżby nas 
wyprowadziła ścieżka, o wiele dalej na północ; mamy przed sobą kraj 
trudny i niebezpieczny. Przy tym wciąż jeszcze jesteśmy dość wysoko. A 
teraz w drogę! 
  - Jestem okropnie głodny - jęknął Bilbo uprzytamniając sobie nagle, że 
nic w ustach nie miał od przedprzedwczorajszego wieczora. Nie macie 
pojęcia, co to znaczy dla hobbita! Żołądek miał pusty i zapadnięty, a nogi 
się pod nim uginały; poczuł to dopiero teraz, gdy minęło napięcie. 
  - Na to nie ma rady - odparł Gandalf - chyba że chciałbyś wrócić i 
grzecznie poprosić gobliny, może ci oddadzą kucyka i bagaże. 
  - Pięknie dziękuję, nie! - rzekł Bilbo. 
  - W takim razie musimy zacisnąć pasy i brnać dalej; lepiej, bądź co 
bądź, obejść się bez kolacji niż posłużyć goblinom za wieczerzę. 
  Bilbo w marszu wciąż rozglądał się pilnie, czy nie znajdzie się coś do 
zjedzenia, ale czarne jagody dopiero kwitły, orzechów tym bardziej 
jeszcze nie było ani bodaj owoców na głogu. Skubnął tylko źdźbło 
szczawiu i popił wody z górskiego potoczka, który przeciął im ścieżkę; 
niezbyt się tym pożywił. 
  Szli i szli wciąż naprzód. Górska ścieżka skończyła się wkrótce. Znikły 
zarośla, wysokie trawy wśród głazów, kopce ziemi nad króliczymi norami, 
tymianek, szałwia, macierzanka i żólte skalne różyczki; wędrowcy 
znaleźli się na szczycie rozległego rumowiska, pozostałego widocznie po 
kamiennej lawinie. Kiedy zaczęli schodzić w dół, spod stóp osuwały im 
się zrazu drobne kamyki i gruz, później potoczyły się z łoskotem większe 
odłamki skalne, które spadając pchnęły inne, tak że sunęły w dół w 
chmurze pyłu i z okropnym hukiem. Po chwili, jakby cały stok nad nimi i 
pod nimi ruszył z miejsca, nasi wędrowcy, zbici w gromadę, zjeżdżali w 
dół w straszliwym zamęcie sypiących się, grzechoczących, huczących 
odłamków skalnych i kamieni. 
  Uratowały ich drzewa rosnące u stóp rumowiska. Osunęli się na skraj 
sosnowego lasu wspinającego się po stoku; była to niejako przednia straż 
ciemnych, gęstszych borów zalegających niżej położoną dolinę. Niektórzy 
objąwszy pnie powyłazili na najniższe gałęzie, inni - a między nimi mały 
hobbit - znaleźli za drzewami schronienie przed kamiennymi pociskami. 
Wreszcie niebezpieczeństwo minęło, lawina uspokoiła się, ostatnie już 
trzaski rozlegały się z rzadka, gdy największe z potrąconych głazów, 
podskakując i tocząc się, spadały między paprociami i korzeniami sosen 
aż na dno doliny. 
  - Świetnie, to nam znów skróciło drogę - rzekł Gandalf - a nawet gobliny 
tropiąc nasze ślady nie zdołają tędy zejść cichcem. 
  - Możliwe - mruknął Bombur - za to bez trudu mogą nam zepchnąć 
kamienie na głowy. 
  Krasnoludy (Bilbo też), wcale nie zachwycone, rozcierały siniaki na 
potłuczonych łydkach i stopach. 
  - Głupstwa mówisz! Zaraz się usuniemy z drogi lawinie. Ale żywo! 
Spójrzcie na światło! 
  Słońce od dawna już skryło się za górami. Cienie wokół wędrowców 
rosły, chociaż z oddali, poprzez drzewa i nad czarnymi czubami 
rosnących niżej sosen, można było jeszcze dostrzec blask wieczoru nad 
równiną. Zbiegli, jak mogli najszybciej, łagodnym zboczem przez 
sosnowy bór na ścieżkę opadającą zakosami, lecz wciąż prowadzącą ich 
ku południowi. Niekiedy musieli przedzierać się przez morza paproci, 
których liście sterczały wyżej niż głowa hobbita, czasem maszerowali 
cicho, cichutko po podściółce z sosnowych igieł, ale mrok leśny gęstniał 
coraz bardziej i cisza leśna ogarniała ich coraz głębsza. Nie było tego 
wieczora wiatru, więc żaden podmuch nie wzbudzał w konarach drzew 
nawet szumu podobnego do westchnienia morza. 
  - Czy musimy iść jeszcze dalej? - spytał Bilbo, gdy zrobiło się wreszcie 
tak ciemno, że ledwie dostrzegał brodę Thorina kiwającą się tuż obok na 
ścieżce, i tak cicho, że oddechy krasnoludów wydawały mu się hałaśliwe. 
- Palce u nóg mam już pokaleczone i powykręcane, łydki mnie bolą, a 
brzuch mi obwisł jak pusty worek. 
  - Jeszcze trochę - odparł Gandalf. 
  Po chiwili, która dłużyła się wędrowcom w nieskończoność, wyszli 
niespodzianie na otwartą, bezdrzewną polanę. Księżyc wzeszedł i 
oświetlał pustą przestrzeń. Nie wiadomo czemu, to miejsce nie wydało im 
się przyjazne, chociaż nic złego nie mogli wypatrzyć. 
  Nagle z daleka, od podnóża gór, dobiegło ich uszu przeciągłe, 
rozedrgane wycie. Gdzieś z prawej strony, o wiele bliżej, odpowiedziało 
mu drugie, potem z lewej, jakby dość blisko - trzecie. To wilki wyły do 
księżyca, to wilki się zwoływały! 
  Wprawdzie w pobliżu norki pana Bagginsa nie było wilków, lecz hobbit 
znał dobrze ich głos. Nieraz opisywano mu go w opowieściach. Jeden z 
jego starszych kuzynów (ze strony Tuków), który wiele w życiu 
podróżował, zwykł był naśladować wilcze wycie, żeby Bilba nastraszyć. 
Toteż gdy je hobbit usłyszał w lesie, w księżycową noc, przebrała się 
miara jego męstwa. Przecież nawet zaczarowany pierścień nie mógł go 
obronić od wilków, i to od wilków z tej najgorszej wilczej bandy, żyjącej 
w cieniu gór zamieszkanych przez gobliny, na Skraju Pustkowia, na 
granicy Nieznanego. Wilki takie mają węch lepszy nawet od goblinów i 
nie potrzebują cię widzieć, żeby schwycić. 
  - Co teraz robić, co robić?! - krzyknął Bilbo. - Uciec goblinom, żeby 
wpaść w pazury wilkom! - rzekł i weszło to później w przysłowie, chociaż 
my raczej mówimy w takich przykrych wypadkach: z deszczu pod rynnę - 
albo: z patelni w ogień. 
  - Prędko! Na drzewa! - krzyknął Gandalf; wszyscy dopadli na skraju 
polany drzew, wyszukując takie, których gałęzie zwisały nisko lub 
których smukłe pnie ułatwiały wspinaczkę. Domyślacie się, że nie 
marudzili z wyborem; w mig powłazili na sosny, pnąc się jak najwyżej, 
zatrzymując dopiero wtedy, gdy cieńsze u czuba gałązki nie wydawały się 
dość mocne. Uśmiałbyś się (oczywiście, gdybyś patrzał z bezpiecznej 
odległości) na widok brodatych krasnoludów zagnieżdżonych wysoko na 
drzewach, niby starsi panowie, co zwariowali i udają małych chłopców. 
Fili i Kili siedzieli na szczycie smukłego modrzewia, jak na choince 
olbrzymów. Dori, Nori Ori, Oin i Gloin usadowili się wygodnie na 
ogromnym świerku o regularnych gałęziach, sterczących w równych 
odstępach niby szprychy koła. Bifur, Bofur, Bombur i Thorin schronili się 
na drugim świerku, Dwalin i Balin wdrapali się na strzelistą jodłę i 
usiłowali znaleźć wygodne miejsce wśród zieleni najwyższych pędów, 
Gandalf, o wiele od reszty kompanii roślejszy, wybrał drzewo, na które 
żaden z krasnoludów nie zdołałby wleźć, gruby pień sosny stojącej na 
samym skraju polany. Na pół schowany w gałęziach, wychylając się 
błyskał jednak oczyma w księżycowej poświacie. 
  A Bilbo? Nie umiał wdrapać się na żadne z drzew i biegał w panice od 
pnia do pnia, jak królik, który zgubił drogę do swej norki, gdy sfora już 
następuje mu na pięty. 
  - Znowu zostawiłeś włamywacza samego - rzekł Nori do Doriego, 
spoglądając z wysoka na ziemię. 
  - Nie mogę przecież stale dźwigać go na plecach - odpowiedział Dori - i 
w dół tunelem, i w górę na drzewo. Za kogo ty mnie masz? Za tragarza? 
  - Jeśli mu nie pomożemy, wilki go zjedzą - rzekł Thorin, bo już z 
wszystkich stron z każdą sekundą bliżej dochodziło wycie. - Dori! - 
zawołał, Dori bowiem siedział najniżej i na najwygodniejszym drzewie - 
pospiesz się i podaj rękę panu Bagginsowi! 
  Dori wprawdzie lubił zrzędzić, ale w gruncie rzeczy był zacnym 
krasnoludem. Chociaż jednak spuścił się na najniższą gałąź i wyciągnął 
rękę, jak zdołał najdalej, Bilbo nie mógł jej dosięgnąć. Dori musiał więc 
zeskoczyć na ziemię i pozwolić, by hobbit wlazł mu na plecy. 
  W tym momencie właśnie wilki ujadając wpadły na polanę. Nagle 
krasnoludy ujrzały setkę oczu wpatrzonych w siebie. Lecz Dori nawet 
wówczas nie opuścił hobbita. Czekał, aż Bilbo z jego ramion wygramoli 
się na gałąź, i dopiero wtedy sam także na nią się podciagnął. W ostatniej 
chwili! Już wilk zębami chwycił go za płaszcz i mało brakowało, a byłby 
nieboraka ściągnął z powrotem na ziemię. W minutę później całe stado 
naszczekiwało pod drzewem i wspinało się przednimi łapami na pień, z 
płomieniem w ślepiach i z wywieszonymi jęzorami. 
  Lecz nawet najdziksi wargowie (bo tak nazywa się wilcze plemię na 
Skraju Pustkowia) nie umieja łązić po drzewach. Na razie więc 
podróżnicy mogli czuć się bezpiecznie. Szczęściem wieczór był ciepły i 
bez wiatru. Niezbyt jest wygodnie siedzieć przez dłuższy czas na drzewie 
nawet w zwykłych okolicznościach, ale na zimnie i wichrze, gdy zgraja 
wilków czyha na dole, doprawdy trudno wytrzymać. 
  Polana otoczona pierścieniem drzew była najwidoczniej miejscem 
wilczych zgromadzeń. Ściągało też tych bestii coraz więcej. Zostawiły 
straż u stóp sosny, na której przycupnął Dori i Bilbo; potem rozbiegły się 
wietrząc, aż zwęszyły wszystkie drzewa, na które ktoś się schronił. Przy 
każdym z nich postawiły warty, reszta zaś wilków - a były ich setki - 
obsiadła polanę wielkim kręgiem; ogromny siwy zwierz wystąpił na 
środek, by przemówić do zgrai w okropnym języku wargów. Gandalf 
rozumiał ich mowę, Bilbo jej nie znał, lecz straszliwy dźwięk wystarczał, 
by domyślić się, że chodzi o rzeczy okrutne i złe; tak też było 
rzeczywiście. Od czasu do czasu wilki siedzące w koło odpowiadały 
siwemu przywódcy chórem, a głosy te brzmiały tak złowrogo, że hobbit 
za każdym razem omal nie spadał z gałęzi. 
  Powiem wam, co usłyszał Gandalf, choć Bilbo przemowy nie zrozumiał. 
Wargowie i gobliny często się wzajemnie wspierają w swoich 
zbrodniczych przedsięwzięciach. Gobliny rzadko oddalają się od swoich 
górskich kryjówek, chyba że je ktoś wypędzi i zmusi do szukania nowych 
siedzib lub gdy maszerują na wojnę (co, na szczęście, od dawna już się 
nie zdarzyło). W owych wszakże czasach urządzały niekiedy wypady, 
zwłaszcza po żywność i po jeńców, którzy by dla nich pracowali. Wtedy 
zwykle gobliny sprzymierzały się z wilkami, obiecując w zamian za 
pomoc udział w łupach. Niekiedy dosiadały wilków jak ludzie koni. Otóż 
z przemowy siwego warga wynikało, że na tę noc zamierzona była wielka 
wyprawa goblinów. Wilki zebrały się na umówionym miejscu, lecz 
gobliny jakoś się spóźniały. Powodem z pewnością była śmierć Wielkiego 
Goblina oraz zamęt wzniecony przez ucieczkę krasnoludów, Bilba i 
czarodzieja, których prawdopoodobnie jeszcze wciąż szukano. 
  Mimo niebezpieczeństw tych odległych ziem znaleźli się ostatnimi czasy 
odważni ludzie, którzy zaczęli powracać tu z południa, wycinać drzewa i 
budować sobie osiedla, wybierając mniej ponure lasy w dolinach i wzdłuż 
biegu rzek. Było tych śmiałków wielu i dobrze uzbrojonych, toteż nawet 
wilki nie ważyły się ich napastować w biały dzień, gdy trzymali się 
razem. Teraz jednak bestie postanowiły wspónie z goblinami napaść nocą 
wioski położone najbliżej gór. Gdyby ten plan wykonały, nie zostałaby w 
tych osiedlach do jutra ani żywa dusza, wszystkich by wybito, z 
wyjątkiem nielicznych jeńców, których by dostały od wargów w zapłacie 
gobliny, by ich uprowadzić do swoich lochów. 
  Straszno było słuchać przemowy siwego wodza wilków, nie tylko ze 
współczucia dla poczciwych leśnych osadników, ich żon i dzieci, lecz 
także dlatego, że oznaczało to groźne niebezpieczeństwo dla Gandalfa i 
jego przyjaciół. Wargowie ze zdumieniem i wściekłością odkryli ich 
obecność na swojej polanie. Wzięli ich za wysłanych na zwiady 
sprzymierzeńców tutejszej ludności, którzy wieść o uknutym napadzie 
rozniosą po dolinie; wówczas gobliny i wilki musiałyby stoczyć z ludźmi 
straszliwą bitwę zamiast ich zaskoczyć we śnie i bez walki pożreć lub 
porwać w niewolę. Toteż wargowie postanowili nie ruszać się z polany i 
nie dopuścić do ucieczki ukrytych na drzewach nieprzyjaciół co najmniej 
do rana. Bo na długo przed świtem z pewnością - jak powiadały wilki - 
nadciągnie z gór wojsko goblinów, a gobliny będą umiały wdrapać się na 
drzewa lub ściąć je siekierami. 
  Rozumiecie teraz, dlaczego Gandalf, przysłuchując się wilczemu 
ujadaniu i warczeniu, zląkł się okropnie, chociaż bowiem był 
czarodziejem, musiał uznać, że kompania znalazła się w groźnym 
położeniu i wcale jeszcze nie umknęła goblinom. Mimo wszystko nie 
zamierzał pozwolić, by wilki bez przeszkód urzeczywistniły swoje niecne 
plany, jakkolwiek niełatwo mu było działać siedząc wysoko na drzewie, 
podczas gdy wargowie zajmowali całą polanę dokoła. Nazrywał z 
sąsiednich gałęzi sosny co większych szyszek, zapalił jedną z nich 
jaskrawym, błękitnym płomieniem i cisnął w dół, pomiędzy tłum wilków. 
Trafiła któregoś w grzbiet, natychmiast też kudłate futro zajęło się ogniem 
i wilk począł się miotać na wszystkie strony, wyjąc okropnie. Padła druga 
szyszka, potem trzecia, a każda płonąca: pierwsza niebieska, następna 
czerwona, ostatnia zielona. Rozbiły się na ziemi, pośrodku wilczego 
kręgu, sypiąc kolorowymi skrami i buchając dymem. Największa ugodziła 
wodza wilków w sam nos, aż bestia skoczyła w powietrze na dziesięć 
stóp, a potem zaczęła biegać w kółko, ze złości i przerażenia gryząc 
własnych współbraci. 
  Krasnoludy wraz z Bilbem wykrzykiwały i wiwatowały. Wściekłe wilki 
przedstawiały straszny widok, a zgiełk wypełnił lasy. Wilki zawsze boją 
się ognia, cóż dopiero tak niezwykłego i goźnego. Każda iskra trafiająca 
na sierść wilczą lgnęła do niej i podpalała futro; jeśli który wilk nie rzucił 
się błyskawicznie na ziemię i nie zdusił pożaru w zaczątku, stawał w 
płomieniach. Wkrótce po całej polanie tarzały się bestie, usiłując zgasić 
skry na swych grzbietach, a te, które płonęły, szamotały się między nimi z 
okropnym wyciem i zarażały ogniem inne, tak że wreszcie właśni bracia 
pędzili je precz, a nieszczęsne zwierzęta uciekały po zboczach w dół, 
wyjąc żałośnie i szukając wody. 
  - Co znaczy ten zgiełk w lesie dzisiejszej nocy? - spytał Wódz Orłów. 
Siedział, czarny w księżycowej poświacie, na szczycie samotnie 
sterczącej skały u zachodniego krańca górskiego łańcucha. - Słyszę głosy 
wilków! Czyżby gobliny wyszły broić w lasach? 
  Wzbił się w powietrze i zaraz z dwóch sąsiednich szczytów dwa orły z 
jego przybocznej straży zerwały się w ślad za nim. Zatoczyły krąg po 
niebie i spojrzały w dół na krąg wargów, który z tej wysokości wydawał 
się ledwie małym punkcikiem. Orły jednak mają wzrok bystry i mogą 
dostrzec najdrobniejsze nawet rzeczy z wielkiej dali. Oczy Wodza Orłów 
z Gór Mglistych umiały patrzeć bez zmrużenia powiek w samo słońce i 
zauważyć spod chmur królika biegnącego po ziemi w blasku księżyca. 
Chociaż więc orzeł nie widział ukrytych wśród gałęzi krasnoludów, 
dostrzegł zamieszanie wśród wilków oraz błyski płomieni, doszło też do 
jego uszu stłumione przez odległość wycie i ujadanie. Zobaczył również 
lśnienie księżyca na dzidach i hełmach goblinów, które wychynąwszy ze 
swojej bramy, wyciągniętą kolumną spełzały w dolinę krętymi ścieżkami 
przez las. 
  Orły na ogół nie mają dobrego charakteru. Wiele pośród nich jest 
okrutników i tchórzów. Lecz stary orli ród z północnych gór należał do 
najszlachetniejszej odmiany ptasiej: dumnej, silnej i wspaniałomyślnego 
serca. Nie lubiły goblinów ani się ich nie bały. Jeżeli wogóle zwracały na 
nie uwagę (a to się zdarzało nieczęsto, bo nie jadały tego rodzaju strawy), 
spadały z góry i zapędzały wrzeszczących ze strachu łotrów z powrotem 
do podziemi, przeszkadzając tym sposobem w spełnieniu zamierzonych 
niegodziwości. Gobliny nienawidziły orłów i lękały się ich, lecz nie 
mogły dotrzeć do orlich gniazd na niedostępnych szczytach ani wygnać 
dumnych ptaków z gór. 
  Tej nocy Wodza Orłów bardzo zaciekawiło to, co się zdarzyło na ziemi; 
zwołał swoich poddanych i cała chmara zleciała ze szczytów, zataczając z 
wolna kręgi dokoła, dokoła, coraz niżej i niżej, aż nad stado wilków 
oczekujących na wyznaczonej polanie przybycia goblinów. 
  W samą porę! Na ziemi bowiem działy się okropne rzeczy. Wilki 
ogarnięte płomieniami, biegnąc przez las, w wielu miejscach wznieciły 
pożary. Lato było w pełni, a po tej stronie gór deszcz nie padał od dość 
dawna. Pożółkłe paprocie, chrust i nagromadzone suche igły sosnowe tu i 
ówdzie stanęły w ogniu. Wszędzie wokół polany szerzyła się pożoga. 
Mimo to straże wilcze nie odstepowały upatrzonych drzew. Rozjuszone i 
złe, wyły i skakały u stóp pni, przeklinając w swojej szkaradnej mowie 
krasnoludy, wywieszając jezory i błyskając ślepiami, czerwonymi i 
groźnymi jak płomienie. 
  Nagle z wrzaskiem nadbiegły zastępy goblinów. Myślały, że toczy się tu 
bitwa z osadnikami leśnymi, wkrótce jednak zrozumiały, co się naprawdę 
stało. Niektóre posiadały na ziemi, zanosząc się śmiechem, inne 
wymachiwały dzidami i waliły ze szczękiem drzewcami o tarcze. Gobliny 
nie lękają się ognia, zaraz też ułożyły sobie plan działanie, który wydawał 
im się bardzo zabawny. 
  Część zajęła się spędzaniem wargów w zwarte stado, część 
gromadzeniem stosów paproci i gałęzi wokół pni drzew. Inne tymczasem 
krzątały się, zadeptywały, dusiły płomienie; nie gasiły jednak pożaru w 
pobliżu drzew, na których siedziały krasnoludy. Przeciwnie, w tych 
miejscach podsycały ogień suchymi liśćmi, chrustem i paprociami. Po 
chwili pierścień dymu i płomieni otaczał krasnoludy, gobliny wszakże 
czuwały, by pożar nie rozszerzał się poza wyznaczone granice; skupiał się 
więc coraz bardziej wokół wybranych drzew, aż sięgnął stosów paliwa 
spiętrzonych przy samych pniach. Dym gryzł hobbita w oczy, Bilbo już 
czuł żar bijący od ognia, poprzez kłęby dymu widział gobliny tańczące 
dokoła, jak ludzie zwykli tańczyć korowodem wokół sobótkowych ognisk. 
A za tym pierścieniem pląsających wojowników, zbrojnych w siekiery i 
dzidy, stały w należytej odległości wilki, patrząc, i czekając. 
  Bilbo słyszał, jak gobliny zaczęły straszliwą pieśń: 
 
Piętnastu ptaszkom na pięciu drzewach 
Ognisty podmuch piórka rozwiewa. 
Ale że ptaszki nie mają skrzydeł, 
Jaki pożytek z małych straszydeł? 
Czy lepiej upiec żywcem w pożarze, 
Czy też udusić w ogromym garze? 
 
  Przerywając śpiew skrzeczały szyderczo: 
  - Lećcie stąd, ptaszki! 
  - Pofruńcie, jeśli umiecie! 
  - Zleźcie na dół, bo inaczej upieczecie się w swoich gniazdach! 
  - Śpiewajcie, ptaszyny! Czemuż to nie śpiewacie? 
  - Zmykać stąd, urwipołcie! - krzyknął w odpowiedzi Gandalf. - Nie pora 
teraz u ptaków na zakładanie gniazd. A łobuzów, co się bawią ogniem, 
zwykle spotyka surowa kara! 
  Mówił tak, by gobliny nastraszyć i pokazać im, że się ich nie boi, 
chociaż naprawdę - mimo że był czarodziejem - bał się oczywiście. 
Gobliny nie zważały na jego słowa i śpiewały dalej: 
 
Płonie chrust i płoną liście, 
Oświetlimy noc rzęsiście. 
Płonie paproć i jedlina 
Na uciechę dla goblina 
  Ja hej! 
 
Upieczemy, uwarzymy, 
Udusimy, usmażymy, 
Piórka już skwierczą, 
Oczka już szkliste, 
Będą ptaszki na pieczyste. 
Tłuszczyk się topi, chrupią kości, 
Goblin tańczy już z radości, 
Krasnoludów banda ginie, 
Goblin hula po dolinie 
  Ja hej! 
  Ja harri hej! 
  Ja hoj! 
 
  Gdy wrzasnęły "Ja hoj!" - płomienie objęły sosnę Gandalfa. W 
okamgnieniu pożar rozszerzył się na sąsiednie drzewa. Zajęła się najpierw 
kora, potem zatrzeszczeły w ogniu najniższe gałęzie. 
  Wtedy Gandalf wspiął się wyżej, aż na wierzchołek. Różdżka rozbłysła 
wspaniale niby błyskawica, gdy gotował się do skoku prosto na ostrza 
dzid goblinów. Byłby to koniec czarodzieja, chociaż z pewnością 
zginęłoby także wielu przeciwników, gdyby runął na nich z góry jak 
piorun. Ale Gandalf nie skoczył. 
W tym bowiem momencie Wódz Orłów spłynął z wysokości, chwycił go 
w szpony i uniósł w powietrze. 
  Ryk gniewu i zdumienia wyrwał się z piersi goblinów. Krzyknął głośno 
Wódz Orłów, któremu Gandalf już zdążył coś powiedzieć. Wielkie ptaki z 
jego świty zawróciły i zniżyły się niby ogromne czarne cienie. Wilki 
zajazgotały zgrzytając zębami, gobliny wrzasnęły tupiąc z wściekłości i 
zaczęły ciskać w powietrze ciężkie dzidy, lecz na próżno. Orły przeleciały 
nad nimi, podmuch trzepoczących w ciemności skrzydeł walił gobliny na 
ziemię lub rozpraszał na wszystkie strony; szpony orały po twarzach 
potworów. Tymczasem inne ptaki unosiły z drzew krasnoludy, które 
powdrapywały się już, jak mogły nawyżej. 
  Niewiele brakowało, aby biedny mały Bilbo znów został zapomniany! 
Ledwie zdążył się chwycić nogi Doriego, którego orzeł porwał jako 
ostatniego z całej kompanii. Wzbili się tak ponad zgiełk i pożar, a Bilbo 
dyndał w powierzu i ręce bolały go tak, jakby lada chwila miały się 
urwać. 
  Teraz gobliny i wilki rozbiegły się daleko i szeroko po lasach. Kilka 
orłów krążyło jeszcze w powietrzu, oblatując pole bitwy. Płomienie 
wystrzeliły wyżej niż czuby drzew, które stanęły całe w ogniu. Iskry i 
dymy buchnęły nagle w koło. Bilbo umknął doprawdy w samą porę! 
  Wkrótce blask pożaru zbladł w oddali i ledwie migotał czerwienią na 
czarnej powierzchni ziemi; byli już wysoko pod niebem, wznosząc się 
coraz wyżej wielkimi, zamaszystymi kręgami. Bilbo do śmierci nie mógł 
zapomnieć tego lotu, gdy szybował w przestworzach, uwieszony u nogi 
Doriego. Jęczał: "Moje ręce, moje ręce!" - a Dori stękał: "Moje nogi, moje 
biedne nogi!" 
  Nawet w najlepszych warunkach Bilbo dostawał na wysokościach 
zawrotu głowy; robiło mu się słabo, gdy wyglądał poprzez krawędź bodaj 
niewielkiego urwiska, nie cierpiał włażenia na drabinę, a cóż dopiero na 
drzewo (bo też nigdy przedtem nie był zmuszony uciekać przed wilkami). 
Możecie więc wyobrazić sobie, jak mu się kręciło w głowie, gdy teraz 
zerknął w dół i pomiędzy własnymi rozhuśtanymi stopami zobaczył 
rozległą, czarną przestrzeń, gdzieniegdzie rozświetloną blaskiem księżyca 
srebrzącym skaliste zbocze lub strumień płynący przez równinę. 
  Blade szczyty górskie zbliżały się coraz bardziej, w miesięcznej 
poświacie skaliste igły wychylały się spośród czarnych cieni. Było 
wprawdzie lato, lecz powietrze wydawało się mroźne. Bilbo zamknął 
oczy, pytając w duchu sam siebie, czy wytrzyma dłużej. Pomyślał, co by 
się stało, gdyby nie wytrzymał, i natychmiast ogarnęły go mdłości. 
  Lot skończył się w momencie, gdy doszedł do kresu sił i ręce już mu 
odmówiły posłuszeństwa. Z lekkim okrzykiem rozluźnił chwyt, puścił 
łydkę Doriego... i spadł na twardą podściółkę orlego gniazda. Leżał nie 
mogąc dobyć głosu, w rozterce między radosnym zdumieniem, że ocalał 
od ognia, a strachem, że lada chwila stoczy się z tego skąpego miejsca w 
ciemne czeluści ziejące dokoła. Czuł się bardzo nieswojo po okropnych 
przygodach ostatnich trzech dni, w ciągu których nic prawie nie jadł.  
Niespodzianie dla samego siebie powiedział głośno: "Teraz rozumiem, jak 
się czuje skwarka, kiedy ją nagle nadzieją na widelec i z patelni odłożą z 
powrotem na półkę spiżarni". 
  - Wcale tego nie rozumiesz - usłyszał głos Doriego - bo skwarka wie, że 
prędzej czy później wróci na patelnię; a nas, mam nadzieję, nic 
podobnego nie spotka. A zresztą co innego widelec, a co innego orzeł. 
  - Och, tak, co orzeł, to nie wisielec, chciałem powiedzieć: nie widelec - 
rzekł Bilbo podnosząc głowę i spoglądając niespokojnie na orła, który 
przysiadł opodal. Hobbit usiłował sobie przypomnieć, czy nie naplótł 
jakichś głupstw, i zastanawiał się, czy nie obraził czymś orła. Nie należy 
bowiem narażać się orłom, gdy się ma wzrost hobbita i siedzi się nocą w 
orlim gnieździe. 
  Orzeł właśnie ostrzył dziób na kamieniu, przygładzał pióra i nie zwracał 
na Bilba uwagi. 
  Wkrótce nadleciał drugi orzeł. 
  - Wódz przysyła mnie z rozkazem, byś przeniósł swoich jeńców na 
Wielką Półkę! - krzyknął i znikł. Pierwszy orzeł chwycił w szpony 
Doriego i wzbił się z nim w ciemność nocy, zostawiając hobbita 
samiusieńkiego. Bilbo zbierał siły, by zastanowić się, dlaczego poseł 
Wodza Orłów nazwał ich jeńcami, i pomyśleć, że kto wie, może zostanie 
rozszarpany na orlą kolację zamiast królika - gdy nadeszła jego kolej. 
  Orzeł wrócił, złapał szponami za kołnierz od kurtki hobbita i poleciał. 
Tym razem podróż była niedaleka. Po krótkiej chwili Bilbo, drżący ze 
strachu, leżał już na szerokiej półce skalnej wykutej w zboczu góry. Nie 
było stąd zejścia w dół, chyba na skrzydłach. Nie było drogi, chyba 
skokiem nad przepaścią. Tu hobbit ujrzał resztę kompanii, krasnoludów 
siedzących rzędem i opartych plecami o ścianę górską. Wódz Orłów 
rozmawiał z Gandalfem. 
  Wyglądało na to, że Bilbo w końcu nie zostanie pożarty. Czarodziej, jak 
się zdawało, znał się trochę z Wodzem Orłów, a nawet był z nim w dość 
przyjaznych stosunkach. Rzeczywiście Gandalf, często włócząc się po 
górach, oddał kiedyś przysługę orłom i wyleczył ich władcę z rany 
zadanej strzałą z łuku. A więc, moi drodzy, wyrażenie "jeńcy" miało 
znaczyć: "ocaleni jeńcy goblinów", a wcale nie "więźniowie orłów". 
Przysłuchując się słowom Gandalfa, Bilbo zrozumiał, że teraz naprawdę i 
ostatecznie wydostaną się z tych przerażających gór. Czarodziej omawiał 
bowiem z Wodzem Orłów plan, według którego ptaki miały przenieść 
krasnoludów, jego samego oraz Bilba daleko stąd, aż na właściwy szlak 
przecinający w  dole równiny. 
  Wódz Orłów nie zgadzał się na transport w jakieś miejsce bliskie siedzib 
ludzkich. 
  - Strzelaliby do nas ze swoich ogromnych łuków struganych z cisowego 
drzewa - rzekł - bo myśleliby, że polujemy na ich owce. No, nie myliliby 
się zresztą w zwykłym przypadku. Tak, cieszymy się, że pozbawiliśmy 
gobliny łupu, cieszymy się, że możemy ci spłacić dług wdzięczności, lecz 
nie chcemy dla krasnoludów ryzykować własnego życia na południowych 
równinach. 
  - Dobrze - odparł Gandalf - zanieście nas tak daleko, jak chcecie. Już i 
tak jesteśmy wam bardzo wdzięczni. Ale tymczasem umieramy z głodu! 
  - Ja już prawie umarłem! - pisnął Bilbo tak słabym głosikiem, że nikt go 
nie usłyszał. 
  - Na to może znajdzie się rada - powiedział Wódz Orłów. 
  W chwilę później mógłbyś dostrzec na półce skalnej jasne ognisko, a 
wokół niego sylwetki krasnoludów węszących smakowity zapach 
pieczeni. Orły przyniosły suche gałęzie do rozniecenia ognia, a także parę 
królików, zajęcy i jagnię. Krasnoludy zakrzątnęły się żywo. Bilbo, zbyt 
osłabiony, by pomagać w tej pracy, a poza tym niezbyt zgrabny do 
oprawiania królików i dzielenia mięsa, odbierał je od rzeźnika już 
przygotowane i podawał kucharzom. Gandalf także położył się i 
odpoczywał, spełniwszy swoją rolę przy rozniecaniu ognia, bo Oin i Gloin 
zgubili krzesiwa i hubki (ky po dziś dzień nie używają zapałek). 
  Tak skończyłą się przygoda w Górach Mglistych. Wkrótce brzuszek 
Bilba napełnił się i zaokrąglił znów przyjemnie i hobbit mógł usiąść 
zadowolony, chociaż, prawdę mówiąc, wolałby kilka kromek chleba z 
masłem niż to mieso przypieczone na patykach. Spał jednak skulony na 
twardej skale stokroć głębszym snem niż kiedykolwiek w puchowym 
łóżku, w swojej własnej rodzinnej norce. Ale przez całą noc śnił mu się 
dom i we śnie wędrował po jego pokojach, szukając czegoś, czego nie 
mógł znaleźć, i nie mogąc sobie przypomnieć, czego właściwie szuka. 
 
 
7. Dziwna kwatera 
 
  Nazajutrz Bilbo zbudził się, gdy wschodzące słońce zaświeciło mu w 
oczy. Zerwał się, żeby spojrzeć na zegar i nastawić wodę w imbryku... i 
wtedy dopiero stwierdził, że nie jest u siebie w domu. Siadł więc i marzył 
na próżno o miednicy i szczotce. Nie było tych przedmiotów, podobnie 
jak nie było herbaty, grzanek ani boczku na śniadanie, lecz tylko zimne 
mięso baranie i królicze. A potem musiał przygotować się do dalszej 
podróży. 
  Tym razem pozwolono hobbitowi wleźć na grzbiet orła i przylgnąć tam 
między skrzydłami. Powietrze gwizdało mu w uszach, oczy zamknął. 
Kiedy pietnaście wielkich ptaków wzlatywało z półki skalnej, krasnoludy 
wznosiły pożegnalne okrzyki i przyrzekały odwdzięczyć się Wodzowi 
Orłów przy pierwszej sposobności. Słońce stało jeszcze nisko nad 
wschodnim krańcem świata. Poranek był chłodny, mgła zalegała doliny i 
wszystkie zagłębienia terenu, rozszczepiała się tu i ówdzie na szczytach i 
górskich iglicach. Bilbo uchylił jedną powiekę, zerknął i ujrzał, że ptaki 
lecą już wysoko, ziemia została daleko w dole, a góry uciekają szybko 
wstecz. Zamknął znów oczy i mocniej zacisnął powieki. 
  - Nie szczyp mnie - rzekł orzeł. - Nie masz powodu tchórzyć jak królik, 
chociaż jesteś trochę do niego podobny. Mamy piękny ranek, wiatr ledwie 
dmucha. Cóż może być piękniejszego od takiego lotu? 
  Bilbo miał ochotę odpowiedzieć: "gorąca kąpiel, a potem dobre 
śniadanie w ogródku przed domem" - rozmyślił się jednak i nic nie rzekł 
na to, nieco tylko rozluźnił chwyt palców na karku ptaka. 
  Po pewnym czasie orły, mimo że z tak wysoka, dostrzegły widać 
wyznaczony cel, zaczęły się bowiem zniżać, zataczając po spirali 
ogromne kręgi. Trwało to dość długo, aż w końcu hobbit znów otworzył 
oczy. Ziemia była o wiele bliżej, mógł już rozróżnić w dole drzewa, jakby 
dęby i wiązy, szerokie łąki i płynącą przez nie rzekę. A pośrodku jej nurtu 
wznosiła się wielka skała, którą woda opływała z dwóch stron, kamienny 
szczyt, niby wysunięta przednia straż odległych gór albo potężny głaz 
ciśnięty o kilka mil naprzód przez jakiegoś siłacza, olbrzyma nad 
olbrzymami. 
  Orły jeden po drugim szybko siadały na skale, pozostawiając tu swoich 
pasażerów. 
  - Bądźcie zdrowi! - krzyknęły. - Gdziekolwiek zawędrujecie, bądźcie 
zdrowi i niech was gniazda wasze przyjmą szczęśliwych u kresu podróży! 
  Tak żegnają orły swoich przyjaciół, jeśli chcą być bardzo grzeczne. 
  - Niech wiatr niesie wasze skrzydła tam, gdzie słońce żegluje i gdzie 
przechadza się księżyc! - odwzajemnił się Gandalf, który znał właściwą 
odpowiedź. 
  W ten sposób się rozstali. A chociaż Wódz Orłów został później Królem 
Wszystkich Ptaków i włożył złotą koronę, a piętnastu jego namiestników 
otrzymało złote naszyjniki (ze złota ofiarowanego przez krasnoludy), 
Bilbo nigdy już w życiu nie miał ich ujrzeć, chyba wysoko na niebie i z 
daleka, podczas bitwy Pięciu Armii. Ponieważ jednak będzie to opisane 
pod koniec naszej historii, wolę na razie nic więcej o tym nie mówić. 
  Skała była na szczycie spłaszczona, a wydeptana ścieżka prowadziła z 
niej po wielu stopniach w dół ku rzece i dalej przez groblę z płaskich 
kamieni na łąkę. W ostatnim stopniu skalnych schodów, u przyczółka 
kamiennej grobli zobaczyli małą grotę - suchą, wygodną, wysypaną 
żwirem - i w niej całą kompania zatrzymała się na naradę. 
  - Od początku zamierzałem przeprowadzić was bezpiecznie (o ile to 
możliwe) przez góry - rzekł czarodziej - i dokonałem tego dzięki dobrej 
organizacji wyprawy, a także dzięki szczęśliwym przypadkom. A nawet 
znaleźliśmy się o wiele dalej na wschód, niż planowałem sobie dojść 
razem z wami. Bądź co bądź to nie moja, lecz wasza wyprawa. Może 
przyczynię się do niej jeszcze tak czy owak, nim ją ukończycie, 
tymczasem jednak mam inne ważne i pilne sprawy do załatwienia. 
  Krasnoludy lamentowały i miały miny szczerze strapione, a Bilbo wręcz 
płakał. Nabrali już wszyscy przekonania, że Gandalf przez całą drogę 
dotrzyma im kompanii i zawsze będzie z nimi, by ratować w biedzie. 
  - Nie zniknę natychmiast - powiedział czarodziej - mogę wam ofiarować 
jeszcze dzień lub nawet dwa. Zapewne zdołam was wesprzeć w obecnych 
tarapatach, ale i sam potrzebuję trochę pomocy. Nie mamy prowiantu, 
bagaży ani wierzchowców, a wy w dodatku nie wiecie, gdzie jesteście. To 
mogę wam zaraz powiedzieć. Znajdujecie się o kilka mil na północ od 
ścieżki, na którą wyszlibyśmy, gdybyśmy nie zostali zmuszeni do tak 
nagłego zboczenia z drogi na przełęcz. W tych okolicach mało jest 
mieszkańców, chyba że przybyło ich od mego ostatniego pobytu, to 
znaczy od kilku lat. Lecz ktoś, kogo znam, mieszka niedaleko stąd. To ten 
ktoś właśnie wykuł stopnie w skale na rzece - zwanej Samotną Skałą, o ile 
mi wiadomo. Mój znajomy nieczęsto tu przychodzi, a już nigdy za dnia, 
toteż nie ma co na niego czekać. Co więcej, byłoby to bardzo 
niebezpieczne. Musimy iść do niego, a jeżeli przyjmie nas dobrze, sądzę, 
że będę mógł was wtedy opuścić, życząc wam wzorem orłów, byście byli 
zdrowi, gdziekolwiek zawędrujecie. 
  Błagali go, żeby ich nie zostawiał samych. Obiecywali mu smocze złoto, 
srebro i klejnoty, ale Gandalf nie chciał zmienić postanowienia. 
  - Zobaczymy, zobaczymy - rzekł - zresztą zdaje mi się, że już i tak 
zasłużyłem sobie na część tego smoczego złota... o ile je zdobędziecie. 
  Wreszcie zaprzestali próśb. Pozrzucali ubrania i wykąpali się w rzece, 
płytkiej i przejrzystej na kamieniach przy grobli. Gdy wyschli na słońcu, 
które już dobrze przygrzewało, poczuli się odświeżenie, mimo że w 
dalszym ciągu smutni i trochę głodni. Wkrótce przebyli groblę (hobbita 
przenieśli) i rozpoczęli marsz w wysokiej zielonej trawie, wzdłuż linii 
wytyczonej rzędem rozłożystych dębów i smukłych wiązów. 
  - Dlaczego ta skała nazywa się Samotna? - spytał Bilbo idąc u boku 
czarodzieja. 
  - To on ją tak nazwał, bo tak mu się podobało. Nazywa wszystko, jak 
chce, a to jest w dodatku jedna jedyna skała w pobliżu jego domu i on o 
tym dobrze wie. 
  - Kto nazwał skałę? Kto dobrze wie? 
  - Ów ktoś, o kim już wam mówiłem, bardzo ważna osobistość. Musicie 
być nadzwyczaj uprzejmi, kiedy będę was przedstawiał temu ktosiowi. 
Przedstawię was kolejno, po dwóch naraz, a wy powinniście uważać, by 
go nie zrazić. Wtedy bowiem mogłoby się to źle dla was skończyć. Bywa 
straszny, kiedy się gniewa, chociaż jest dość łagodny, jeśli go udobruchać. 
Ale ostrzegam was, że łatwo wpada w gniew. 
  Krasnoludy zgromadziły się wokół czarodzieja, słysząc, że mówi 
hobbitowi ciekawe rzeczy. 
  - Czy mówisz o tej osobie, do której nas prowadzisz? - pytały. 
  - Czy nie mógłbyś znaleźć kogoś innego, mniej trudnego w pożyciu? Czy 
nie zechciałbyś wytłumaczyć nam tego wszystkiego jaśniej? - i tak dalej, i 
tak dalej. 
  - Oczywiście tak. Oczywiście nie. A wytłumaczyłem wszystko dość już 
jasno - odparł czarodziej ze złością. - Jeśli chcecie wiedzieć więcej, 
nazywa się Beorn. Jest bardzo silny i umie zmieniać skórę. 
  - Jak to? Więc jest kuśnierzem, taki, co króliki nazywa fokami, jeśli nie 
może ich skórek wyprawić na popielice? - spytał Bilbo. 
  - Święta cierpliwości! Nie, nie, nie! - rzekł Gandalf. - Bardzo bym pana 
prosił, panie Baggins, żeby pan, jeśli łaska, nie mówił takich głupstw. Na 
wszystko też zaklinam, nie wymawiajcie nawet słowa "kuśnierz", dopóki 
będziecie w promieniu stu mil od domu Beorna, ani też takich wyrazów, 
jak: "kożuch", "futro", "mufka" i tym podobne. On umie zmieniać skórę, 
to znaczy, że czasem jest ogromnym czarnym niedźwiedziem, a czasem 
wielkim, silnym czarnowłosym człowiekiem o potężnych barach i bujnej 
brodzie. Więcej nie mogę wam powiedzieć, ale to już powinno 
wystarczyć. Niektórzy twierdzą, że Beorn jest niedźwiedziem, potomkiem 
dawnych wielkich niedźwiedzi, które żyły w górach, nim zjawili się tam 
olbrzymi. Inni mówią, że jest człowiekiem, potomkiem pierwszych ludzi, 
którzy tu mieszkali, zanim Smaug oraz inne smoki przybyły w te strony, a 
gobliny osiadły w tych górach, zbiegłszy z północy. Co jest prawdą, nie 
wiem, lecz wierzę raczej w tę drugą historię. Beorn nie należy do osób, 
którym by można zadawać pytania. W każdym razie nie ulega żadnym 
czarom oprócz swoich własnych. Mieszka w lesie dębowym i ma duży 
drewniany dom; jako człowiek hoduje bydło i konie, prawie równie jak on 
sam niezwykłe. Zwierzęta pracują dla niego i rozmawiają z nim. Nie jada 
mięsa zwierząt domowych ani dzikich, nie poluje też nigdy. Ma wielką 
pasiekę, a w ulach ogromne, bardzo cięte pszczoły, żywi się też 
przeważnie śmietaną i miodem. Jako niedźwiedź wędruje daleko. 
Widziałem go kiedyś siedzącego samotnie na szczycie Samotnej Skały, 
zapatrzonego w księżyc, który zachodził za Góry Mgliste, i dosłyszałem, 
jak mruczał w języku niedźwiedzi: "Przyjdzie kiedyś dzień, że oni 
wyginą, a ja powrócę!" Dlatego właśnie przypuszczam, że musiał ongi 
przybyć tutaj z gór. 
  Bilbo i krasnoludy za wiele teraz miały do myślenia, by dłużej 
wypytywać czarodzieja. Czekała ich jeszcze daleka droga. Maszerowali to 
pod górę, to w dół dolinami. Zrobiło się bardzo gorąco. Od czasu do czasu 
wypoczywali w cieniu drzew, a Bilbo tak zgłodniał, że jadłby bodaj 
żołędzie, które jednak niestety jeszcze nie dojrzały i nie pospadały na 
ziemię. 
  Było już dobrze po południu, gdy spostrzegli wśród traw całe łany 
kwiatów, a że te same odmiany rosły razem, wyglądało to na dzieło 
ludzkiej ręki. Najwięcej spotykali koniczyny białej i czerwonej, a także 
rozkołysane kępy szelężnika grzebieniastego i polne goździki pachnące 
miodem. W powietrzu roiło się, brzęczało i bzyczało. Pszczoły wszędzie 
uwijały się pracowicie. Ale jakie pszczoły! Bilbo w życiu podobnych nie 
widział. 
  "Jakby mnie która ucięła - myślał - spuchłbym chyba tak, że byłbym dwa 
razy taki, jak jestem!" 
  Pszczoły te bowiem były większe od szerszeni, trutnie zaś znacznie 
grubsze niż twój wielki palec, a żółte pasy na ich czarnych tułowiach 
błyszczały jak płomienne złoto. 
  - Zbliżamy się - rzekł Gandalf. - Jesteśmy już na granicy pszczelich 
pastwisk Beorna. 
  Po chwili doszli do pierścienia wielkich, prastarych dębów, za którymi 
drogę zagradzał żywopłot z tarniny tak gęsty i wysoki, że ani dojrzeć coś 
przez niego, ani przeleźć nie było sposobu. 
  - Lepiej poczekajcie tutaj - rzekł czarodziej do krasnoludów - a gdy 
zawołam, lub zagwiżdżę, idźcie za mną. Uważajcie, którędy idę, a 
poznacie drogę - ale idźcie co najwyżej parami i co najmniej pięć minut 
niech upłynie między jedną parą a następną. Bombur jest taki gruby, że 
starczy za dwóch, toteż pójdzie sam i na ostatku. Panie Baggins, proszę ze 
mną. Gdzieś tu w pobliżu musi być brama. 
  To rzekłszy Gandalf ruszył wzdłuż żywopłotu, a przerażony Bilbo trop w 
trop za nim. 
  Wkrótce doszli do wysokiej i szerokiej drewnianej bramy, za którą 
zobaczyli ogród i całą grupę niskich drewnianych budynków, a wśród 
nich kilka krytych strzechą i skleconych z grubych, nie ciosanych kloców 
- zapewne stodoły, obory, stajnie i szopy - oraz niski i długi dom 
mieszkalny. Wewnątrz ogrodzenia, po południowej stronie żywopłotu 
stały w rzędach ule ze słomianymi dachami na kształt dzwonów. 
Brzęczenie olbrzymich pszczół, kręcących się tam i sam wokół uli, 
wypełniało powietrze. 
  Czarodziej i hobbit pchnęli ciężkie, skrzypiące wrota i poszli szeroką 
ścieżką w stronę domu. Kilka koni, lśniących, doskonale utrzymanych, 
podbiegło przez trawnik, przyjrzało im się uważnie inteligentnymi 
oczyma i galopem pomknęło ku zabudowaniom. 
  - Poszły mu oznajmić o pojawieniu się obcych w zagrodzie - rzekł 
Gandalf. 
  Po chwili znaleźli się na dziedzińcu z trzech stron objętym trzema 
skrzydłami domu. Pośrodku leżał wielki pień dębowy, a przy nim 
mnóstwo obciosanych gałęzi. Tuż obok stał olbrzymi mężczyzna; miał 
bujną, czarną czuprynę i gęstą, długą, czarną brodę, ramiona i łydki nagie, 
z węzłami potężnych mięśni wyraźnie zarysowanymi pod skórą. Ubrany 
był w wełnianą bluzę sięgającą do kolan i wspierał się na ogromnym 
toporze. Konie nozdrzami niemal dotykały jego ramienia. 
  - Uff! Więc to ci dwaj? - powiedział mężczyzna do koni. - Nie wyglądają 
groźnie. Możecie odejść. - Zaśmiał się głośnym, grzmiącym śmiechem, 
odłożył topór i wyszedł na spotkanie gości. 
  - Coście za jedni i czego tu chcecie? - spytał ostro, zatrzymując się przed 
nimi i górując ogromną postacią nad Gandalfem. Co do hobbita, to 
mógłby bez trudu, nie schylając głowy, przemknąć między nogami 
Beorna i nawet nie musnąłby go rąbek jego brunatnej bluzy. 
  - Jestem Gandalf - rzekł czarodziej. 
  - Nigdy tego imienia nie słyszałem - mruknął mężczyzna. - A kim jest 
ten malec? - spytał pochylając się nad hobbitem i marszcząc krzaczaste, 
czarne brwi. 
  - To jest pan Baggins, hobbit z bardzo szanownej rodziny i cieszący się 
jak najlepszą reputacją - odparł Gandalf. Bilbo ukłonił się. Nie mógł zdjąć 
kapelusza, bo go nie miał, boleśnie też odczuwał brak guzików. - Ja 
jestem czarodziejem - ciągnął Gandalf - i słyszałem o tobie, chociaż moja 
sława do ciebie nie doszła; ale może wiesz coś o moim bliskim 
krewniaku, Radagaście, który mieszka niedaleko południowego brzegu 
Mrocznej Puszczy. 
  - Owszem, tego znam. Niezły chłop jak na czarodzieja. Spotykałem go - 
rzekł Beorn. - No, dobrze, wiem już teraz, kim jesteście, czy przynajmniej 
za kogo się podajecie. A czego tu chcecie? 
  - Prawdę mówiąc, straciliśmy bagaże i omal nie zbłądziliśmy, potrzeba 
nam pomocy albo chociaż dobrej rady. Muszę ci wyznać, że mieliśmy w 
górach dość ciężką przeprawę z goblinami. 
  - Z goblinami? - powiedział już mniej szorstko Beorn. - Ho, ho, toście z 
nimi mieli kłopoty? A po co się do nich zbliżaliście? 
  - Stało się to wbrew naszej woli. Gobliny zaskoczyły nas nocą pod 
przełęczą przez którą chcieliśmy się przedostać za góry. Idziemy z Krajów 
Zachodnich i tędy nam droga wypadła... ale to długa historia. 
  - W takim razie wejdźcie lepiej do domu i spróbujcie mi z tej historii coś 
niecoś opowiedzieć, byle to nie trwało do wieczora! - odparł mężczyzna i 
powiódł ich do ciemnych drzwi, które z dziedzińca prowadziły do wnętrza 
domu. 
  Idąc za gospodarzem znaleźli się w obszernej sali z paleniskiem 
pośrodku. Mimo letniej pory płonęły na nim kłody drzewa, a dym wzbijał 
się pod sczerniałe krokwie i szukał sobie ujścia przez otwór w dachu. 
Minęli tę salę, dość ciemną, bo rozjaśniona tylko blaskiem ogniska i 
światłem płynącym przez wyciętą nad nim w stropie dziurą, doszli do 
mniejszych drzwi w głębi i przez nie na ganek podparty słupami z pni 
drzew. Ganek wychodził na południe, toteż było tu ciepło i jasno, bo 
zachodzące słońce słało skośne promienie, ozłacając ogród pełen kwiatów 
sięgający aż po sam schodki. 
  Siedli na drewnianych ławach; Gandalf rozpoczął opowieść, a Bilbo, 
który stopami nie dotawał ziemi, bimbał nogami w powietrzu i patrzał w 
ogród, usiłując przypomnieć sobie nazwy wszystkich kwiatów, lecz wiele 
z nich widział po raz pierwszy w życiu. 
  - Szedłem więc przez góry z przyjacielem czy z dwoma... - mówił 
czarodziej. 
  - Z dwoma? Widzę tylko jednego, i to niedużego w dodatku - przerwał 
mu Beorn. 
  - Prawdę rzekłszy, nie chciałem ci się naprzykrzać w większej 
gromadzie, póki się nie dowiem, czy nie jesteś bardzo zajęty. Ale jeśli 
pozwalasz, zawołam. 
  - Dalejże, wołaj. 
  Gandalf zagwizdał przeciągle i donośnie; natychmiast zza domu 
wychynęli na ścieżkę Thorin i Dori; przystanęli i ukłonili się w pas. 
  - Nie z dwoma, lecz z trzema, jak widzę, szedłeś - rzekł Beorn. - Ale to 
nie hobbici, tylko krasnoludy. 
  - Thorin Dębowa Tarcza, do usług! 
  - Dori, do usług! 
  Zawołali obaj jednocześnie i pokłonili się raz jeszcze. 
  - Dziękuję, obejdę się bez waszych usług - odparł Beorn - ale coś mi się 
zdaje, że wam moje będą potrzebne. Nie przepadam za krasnoludami, 
jeśli wszakże naprawdę jesteś Thorin - syn Thraina, który był synem 
Throra, o ile mi wiadomo - jeśli twój towarzysz również godny jest 
szacunku, jeśli jesteście wrogami goblinów i nie zamierzacie nic złego w 
granicach moich ziem... ale, skoro się zgadało, po coście właściwie 
przyszli w te strony?... 
  - Krasnoludy wybrały się w odwiedziny do ojczyzny swoich przodków, 
na wschód za Mroczną Puszczę - prędko odpowiedział Gandalf - i tylko 
przypadkiem znaleźliśmy się w obrębie twoich ziem. Przeprawialiśmy się 
przez góry Wysoką Przełęczą, tą ścieżką wyszlibyśmy na drogę daleko na 
południe od twego kraju, lecz napadły nas złe gobliny, jak już ci zacząłem 
opowiadać... 
  - Opowiadajże dalej! - rzekł Beorn, który nigdy nie był zbyt grzeczny. 
  - Wybuchła okropna burza, olbrzymy ciskały głazami, więc pod 
przełęczą poszukaliśmy schronienia w grocie; wszyscy: ja, hobbit i kilku 
naszych towarzyszy... 
  - Kilku? O dwóch mówisz: "kilku"? 
  - No nie, bo w gruncie rzeczy było ich więcej niż dwóch. 
  - Gdzież się tamci podziali? Zabici, pożarci czy też zawrócili do domu? 
  - Ależ nie! Jakoś nie wszyscy przyszli na mój gwizdek. Pewnie przez 
nieśmiałość. Widzisz, boimy się, czy nas nie za wielu, żeby prosić cię o 
gościnę. 
  - Dalejże, gwiżdż znowu! Widzę, że się od gości nie wymówię, a wobec 
tego jeden albo dwóch więcej czy mniej nie zrobi już i tak różnicy - 
burknął Beorn. 
Gandalf zagwizdał więc po raz wtóry, lecz nim głos przebrzmiał, Nori i 
Ori stanęli pod gankiem, bo - jak przecież pamiętacie - Gandalf kazał im 
zjawiać się parami w odtępach pięciominutowych. 
  - Ejże! - powiedział Beorn. - Wyrośliście jak spod ziemi. Gdzieście się 
tu kryli? Chodźcie bliżej. 
  - Nori, do usług! 
  - Ori, do... 
  Lecz Beorn przerwał im. 
  - Dziękuję. Jak będę potrzebował waszych usług, sam o nie poproszę. 
Siadajcie i niech Gandalf opowiada swoją historię, bo jak tak dalej 
pójdzie, nie skończy jej przed wieczerzą. 
  - A więc ledwie posnęliśmy - podjął Gandalf - w głębi groty rozwarła się 
szczelina, wylazły przez nią gobliny, porwały hobbita i krasnoludy, a 
także całe stado kuców... 
  - Stado kuców? Czy wy jesteście wędrowni cyrkowcy? Czy też wieziecie 
ze sobą moc towaru? A może ty sześć sztuk nazywasz stadem! 
  - Ej, nie! Właściwie było więcej niż sześć wierzchowców, bo nas też 
było ponad pół tuzina... O, dwaj następni już są! - W tym bowiem 
momencie ukazali się Balin oraz Dwalin i złożyli ukłon tak niski, że 
brodami zamietli kamienną podłogę. Ogromny mężczyzna w pierwszej 
chwili zmarszczył brew, lecz dwaj nowi przybysze tak gorliwie starali się 
być grzeczni, tak kiwali głowami, zginali karki, gięli się w pasie i machali 
kapturami u własnych kolan - wedle najwytworniejszej krasnoludzkiej 
mody - że Beorn wreszcie rozchmurzył się i wybuchnął śmiechem. Balin i 
Dwalin naprawdę wygladali okropnie zabawnie. 
  - Racja, było was ponad pół tuzina - rzekł. - i mieliście komików w 
kompanii. Chodźcie tu bliżej, wesołkowie, jak wam na imię? Usług na 
razie nie życze sobie, tylko imiona chcę usłyszeć, a potem siądźcie i 
przestańcie się kiwać. 
  - Balin i Dwalin - oświadczyli nie śmiejąc się obrazić, po czym siedli, a 
raczej klapnęli na ziemi, trochę zdumieni takim przyjęciem. 
  - Mów teraz dalej - zwrócił się Beorn do czarodzieja. 
  - Na czym to ja stanąłem? Aha... Więc mnie gobliny nie porwały. Paru 
zabiłem błyskawicami różdżki... 
  - Doskonale! - mruknął Beorn. - Na coś się przecież przydają 
czarodzieje. 
  - ...i wśliznąłem się przez szczelinę, zanim ją z powrotem zatrzaśnięto. 
Dostałem się do głównej pieczary, gdzie roiło się od goblinów. Siedział 
tam Wielki Goblin, a strzegło go trzydziestu, może czterdziestu 
gwardzistów. Pomyślałem więc: "Nawet gdyby moi towarzysze nie byli 
skuci ze sobą łańcuchem, cóż poradzi tuzin przeciw kilku dziesiątkom?" 
  - Tuzin? Pierwszy raz słyszę, żeby ktoś osiem sztuk nazywał tuzinem! A 
może jeszcze nie wszystkie diabełki wyskoczyły z pudełeczka? 
  - Rzeczywiście, dwóch znowu nadchodzi, jak widzę, Kili i Fili, zdaje się 
- rzekł Gandalf, bo właśnie nowa para krasnoludów stanęła przed nimi, 
uśmiechając się i kłaniając. 
  - Dosyć, dosyć! - zawołał Beorn. - Siadajcie i bądźcie cicho. Opowiadaj 
Gandalfie! 
  Gandalf ciągnął więc dalej swoją opowieść, aż do tego miejsca, gdy po 
ucieczce w ciemnościach i odnalezieniu dolnej bramy odkryli ze zgrozą, 
że zgubili gdzieś pana Bagginsa. 
  - Przeliczyliśmy się i stwierdzili, że brakuje hobbita. Zostało nas tylko 
czternastu. 
  - Czternastu! Nigdy w życiu nie słyszałem, żeby dziesięć mniej jeden 
równało się czternaście. Chciałeś chyba powiedzieć: dziewięciu? Czy też 
nie przedstawiłeś mi jeszcze wszystkich członków kompanii? 
  - No tak, rzeczywiście, nie znasz dotychczas Oina i Gloina. Ale co 
widzę? Oto oni! Zechciej wybaczyć, że cię niepokoją. 
  - Niech wejdą, niech wejdą. Żywo! Chodźcie no tu, siadajcie. Słuchaj 
Gandalfie, przecież nawet teraz mamy ciebie, dziesięciu krasnoludów i 
jednego hobbita, tego, który wam zginął. Razem jedenastu plus dwunasty 
brakujacy do rachunku, chyba że czarodzieje liczą inaczej niż cały świat. 
Mniejsza zresztą z tym, opowiadaj dalej. 
  Beorn starał się tego po sobie nie pokazywać, lecz historia Gandalfa 
bardzo go zainteresowała. Trzeba wam wiedzieć, że w dawnych czasach 
Beorn znał najlepiej tę właśnie część gór, o której czarodziej mówił. 
Kiwał więc głową i pomrukiwał dowiadując się, jak hobbit znalazł się 
niespodzianie, jak potem cała kompania zjechała w dół razem z 
osypującym się rumowiskiem i jak w lesie obradował krąg wilków. 
  Kiedy Gandalf zaczął opisywać przygodę na polanie, wdrapywanie się na 
drzewa i oblężenie przez wilki, Beorn zerwał się z ławy i biegając po 
ganku mruczał: 
  - Że też mnie tam nie było! Ja bym im pokazał coś lepszego niż 
fajerwerki! 
  - No, cóż - rzekł Gandalf, bardzo rad, że jego opowieść wywiera tak 
wielkie wrażenie. - Zrobiłem, co mogłem. Siedzieliśmy tak w górze, a pod 
nami wilki miotały się wściekle i las już się palił tu i ówdzie, kiedy 
nadciągnęły od gór gobliny i zobaczyły, co się dzieje. Ryknęły z radości i 
zaczęły szydzić z nas, śpiewając tak: "Piętnastu ptaszkom na pięciu 
drzewach..." 
  - Wielkie nieba! - mruknął Beorn. - Nie wmówisz mi, że gobliny nie 
umieją rachować. Wiem, że liczą dobrze. Dwanaście to nie piętnaście, 
gobliny by się tak nie pomyliły. 
  - Ja się też nie mylę. Byli przecież z nami również Bifur i Bofur. Nie 
odważyłem się wcześniej ich wprowadzić, ale spójrz, właśnie idą. 
  Rzeczywiście Bifur i Bofur wkroczyli do ogrodu. 
  - I ja! I ja! - wołał zasapany Bombur, następując tamtym dwóm na pięty. 
Był gruby, a w dodatku zły, że go zostawiono na szarym końcu. Nie 
zgodził się czekać pięciu minut po odejściu ostatniej pary, lecz ruszył tuż 
za nią. 
  - Teraz jest was tu piętnastu, a ponieważ gobliny rachują nieomylnie, 
myślę, że już nikogo nie brak z tych, co siedzieli na drzewach. Wreszcie 
może będziesz mógł, Gandalfie, dokończyć tej historii bez dalszych 
przeszkód. 
  Dopiero w tej chwili pan Baggins ocenił mądrość Gandalfa. Przerwy w 
opowieści podnieciły tym bardziej ciekawość Beorna; gdyby nie był tak 
pochłonięty interesującą historią, pewnie by odprawił krasnoludów z 
niczym, jako podejrzanych włóczęgów. Beorn nigdy nie zapraszał gości 
do swego domu, jeśli mógł tego uniknąć. Przyjaciół miał niewielu, a i to 
zamieszkałych w dalekich stronach. Jeśli nawet ich gościł u siebie, to 
nigdy więcej niż dwóch naraz. A dziś piętnastu obcych podróżnych 
zasiadło na jego ganku! 
  Nim czarodziej skończył całą historię i opowiedział, jak orły przyleciały 
im na ratunek, a później przeniosły wszystkich na Samotną Skałę - słońce 
zaszło za szczyty Gór Mglistych, a w ogrodzie Beorna cienie się 
wydłużyły. 
  - Bardzo ciekawa historia! - powiedział Beorn. - Od dawna nie słyszałem 
lepszej. Gdyby każdy włóczęga miał coś równie interesującego do 
opowiedzenia, przyjmowałbym łaskawiej takich gości. Może wszystko 
zmyśliłeś, ale i tak zasłużyłeś na wieczerzę, bo dobra to bajka, nawet jeśli 
nieprawdziwa. Chodźmy więc wszyscy coś przegryźć. 
  - Bardzo dziękujemy! - zakrzyknęli chórem. - Dziękujemy ślicznie! 
  W sali było już zupełnie ciemno. Beorn klasnął w ręce i wpadły cztery 
białe kucyki, a za nimi kilka dużych psów o siwej sierści. Beorn coś do 
nich powiedział w dziwnym języku, brzmiacym jak głosy zwierząt 
przerobione na jakąś ludzką mowę. Kuce i psy wybiegły, zaraz jednak 
wróciły niosąc w pyskach łuczywa, które zapaliły od ognia płonącego 
pośrodku izby i pozatykały w uchwytach osadzonych nisko na słupach 
wokół paleniska. Psy umiały chodzić do woli na zadnich łapach, w 
przednich podając, co było trzeba. Szybko przyniosły spod ścian kozły i 
deski, ustawiając z nich stoły w pobliżu ogniska. 
  Rozległo się bee! bee! i za przewodem dużego, czarnego jak smoła 
barana weszło kilka białych jak śnieg owiec. Jedna niosła biały obrus z 
wyhaftowanymi po brzegach postaciami zwierząt; inne na szerokich 
grzbietach dźwigały tace, a na nich drewniane miski, talerze, noże i łyżki, 
psy zaś zręcznie nakryły do stołów. Stoły te byłe bardzo niziutkie, tak że 
nawet hobbit mógł przy nich biesiadować wygodnie. Kucyk przysunął dla 
Gandalfa i Ta dwa niskie stołki o szerokich, wyplatanych trzciną 
siedzeniach i krótkich, grubych nogach, a Beornowi przypadł wielki, 
czarny fotel podobnej roboty (siedząc w nim wyciągał długi nogi daleko 
pod stół). Innych krzeseł nie było w sali, gospodarz zapewne sporządził te 
niskie sprzęty dla wygody niezwykłych zwierząt, które mu usługiwały. Na 
czym wobec tego zasiadła reszta kompanii? Nie zapomniano o nikim: 
kucyki wtoczyły pniaki obciosane na kształt bębnów, a tak niskie, że 
nawet dla Bilba w sam raz. Wszyscy więc obsiedli stół Beorna. Ściany tej 
sali od wielu lat nie widziały równie licznego zgromadzenia. 
  Była to wieczerza czy może obiad, słowem, posiłek, jakiego od 
opuszczenia Ostatniego Przyjaznego Domu i pożegnania z Elrondem nie 
mieli w ustach. Wokół nich migotało światło ogniska i pochodni, a na 
stole płonęły dwie wysokie, czerwone świece z pszczelego wosku. Goście 
jedli, a Beorn swym niskim, grzmiącym basem opowiadał im różne 
historie o dzikich krainach po tej stronie gór, szczególnie zaś o ciemnym, 
niebezpiecznym lesie ciągnącym się daleko na północ; straszliwy ten las 
leżał ledwie o dzień drogi od domu Beorna i przecinał wędrowcom drogę 
na wschód, a nazywał się Mroczną Puszczą. 
  Krasnoludy słuchały kiwając brodami, wiedziały bowiem, że muszą 
zapuścić się w te lasy i że po przebyciu gór to jest najgroźniejsza 
przeszkoda do pokonania, zanim dotrą do warowni smoka. Najadłszy się 
goście z kolei zaczęli opowiadać własne historie, lecz Beorn wydawał się 
już senny i nie bardzo zważał na ich słowa. Mówili najwięcej o złocie, 
srebrze i drogich kamieniach, o robocie snycerskiej i złotniczej, Beorn 
jednak nie interesował się najwidoczniej tymi rzeczami: w jego sali nie 
było złotych ani srebrnych, a nawet w ogóle metalowych wyrobów - z 
wyjątkiem noży. 
  Siedzieli przy stole długo, popijając miód z drewnianych kubków. Na 
dworze zapadła już ciemna noc. Dorzucono nowe kłody do ogniska, 
łuczywa pogasły, lecz oni siedzieli wciąż w migotliwym blasku płomieni, 
pod słupami wznoszącymi się aż pod strop domu i czarnymi w górze niby 
wierzchołki drzew w lesie. Może to były czary, a może nie, ale hobbitowi 
wydawało się, że słyszy w krokwiach szum, jakby wiatru w gałęziach, i 
zawodzenie puszczyków. Wkrótce też Bilbo zaczął się kiwać sennie, a 
głosy dochodziły do jego uszu z coraz większej dali... i nagle ocknął się z 
drzemki. 
  Wielki drzwi skrzypnęły i trzasnęły. Beorna nie było w sali. Krasnoludy 
siedziały po turecku na podłodze wokół ogniska i śpiewały. Parę zwrotek 
brzmiało mniej więcej tak, ale śpiewano ich więcej, do późna w noc. 
 
W zeschłych wrzosach hulał wichr, 
W lesie już i powiew cichł, 
W lesie cienie dniem i nocą, 
Ciemne dziwy z traw migocą. 
 
Wiatr się stoczył z zimnych gór, 
Grzmiał jak gromów groźny chór, 
Jękły drzewa w leśnej głuszy, 
Liść w gałęziach stulił uszy 
Wiatr znów zaczął dąć na wschód - 
W lesie cicho jak i wprzód. 
 
Za to poza lasem, blisko, 
Śpiewa wiatrem trzęsawisko. 
Trawy syczą, szuszczą źdźbła, 
W ziołach chrzęści nuta zła - 
A w jeziorze pęd wichury 
Drze odbite w fali chmury. 
 
Przez samotne góry w bok 
Wionął wiatr, gdzie czuwa smok; 
Pośród głazów tam olbrzymich 
Z lasu czarne idą dymy. 
 
Wreszcie z dolin i ze wzgórz 
Spłynął w noc jak w otchłań mórz - 
Potem w żagiel dmąc miesiąca 
W wodę srebrne gwiazdy strącał. 
 
  Bilbo znów się zdrzemnął. Nagle Gandalf wstał. 
  - Pora spać - rzekł. - Pora dla nas, chociaż nie dla Beorna, o ile go znam. 
W tej sali możecie odpoczywać spokojnie i bezpiecznie, ale ostrzegam, 
niech żaden z was nie zapomni, co Beorn powiedział, nim nas opuścił: 
pod grozą śmierci nikomu nie wolno wyjść poza dom, póki słońce nie 
wstanie. 
  Bilbo zobaczył posłania już przygotowane w jednym końcu sali, na 
wzniesionym nieco nad ziemią pomoście między słupami a zewnętrzną 
ścianą. Dla hobbita znalazł się mały siennik i wełniany koc. Owinął się 
nim z przyjemnością mimo letniej pory. Ogień przygasł, Bilbo usnął. W 
nocy jednak się ocknął. Na palenisku ledwie tliła się resztka żaru, Gandalf 
i krasnoludy spały, sądząc z oddechów; biała plama światła leżała na 
podłodze: to księżyc zaglądał przez dymnik wycięty w dachu. 
  Z dworu dochodził pomruk i taki łoskot, jakby jakieś ogromne zwierzę 
ocierało się o drzwi. Hobbitowi przyszło do głowy, że może to Beron, 
przemieniony czarodziejską sztuką, i zaniepokoił się, czy niedźwiedź nie 
wejdzie do sali, by ich wszystkich pozabijać. Dał więc nura pod koc, 
schował się cały z głową, ale mimo strachu usnął zaraz znowu. 
  Dzień był jasny, kiedy się Bilbo zbudził. Że jednak leżał w ciemnym 
kącie, jeden z krasnoludów, potknąwszy się o niego, runął z hałasem z 
pomostu na ziemię. Okazało się, że to Bofur; zły z powodu tego wypadku, 
ledwie Bilbo otworzył oczy, zaczął zrzędzić: 
  - Wstałbyś wreszcie, próżniaku, bo nic ci nie zostawimy na śniadanie. 
  Bilbo zerwał się natychmiast. 
  - Śniadanie! - krzyknął. - Gdzie jest śniadanie? 
  - Przeważnie w naszych brzuchach - odpowiedziały krasnoludy kręcące 
się po sali. - Ale resztki są jeszcze na ganku. Od świtu szukamy Beorna, 
nie ma jednak po nim nigdzie ani znaku, chociaż śniadanie było już 
zastawione, gdyśmy wyszli na ganek. 
  - A gdzie Gandalf? - spytał Bilbo spiesząc się bardzo, żeby jeszcze coś 
zastać na stole. 
  - Pewnie gdzieś w pobliżu - odpowiedzieli. 
  Lecz Bilbo nie zobaczył tego dnia czarodzieja aż do wieczora. Przed 
samym zachodem słońca Gandalf wszedł do sali, gdzi hobbit i krasnoludy 
siedziały przy wieczerzy, obsługiwane przez niezwykłe zwierzęta Beorna, 
które się nimi opiekowały od rana. Beorna nikt nie widział ani nie słyszał 
od poprzedniej nocy, toteż wszyscy zaczynali się już tym niepokoić. 
  - Gdzie jest gospodarz tego domu i gdzieżeś ty bywał cały dzień? - 
zakrzyknęli wszyscy. 
  - Pytajcie po kolei, ale w każdym razie odpowiem dopiero po wieczerzy. 
Nic w ustach nie miałem od śniadania. 
  Wreszcie Gandalf odsunął talerz i dzbanek; zjadł dwa bochenki chleba 
(grubo posmarowane masłem, miodem i gęstą śmietaną) i wypił co 
najmniej kwartę miodu, a na zakończenie zapalił fajkę. 
  - Najpierw odpowiem na drugie pytanie - rzekł. - Ale patrzcie! Toż to 
wymarzone miejsce do puszczania kółek! 
  I przez długi czas nie mogli nic więcej z niego wyciągnąć, tak był zajęty: 
posyłał kółka dymu w taniec wokół słupów, kazał im zmieniać kształty i 
kolory, a w końcu na wyścigi uciekać przez dymnik w stropie. Musiał to 
być dziwny widok, gdy tak wzlatywały nad dachem jedno po drugim, 
zielone, nieieskie, czerwone, srebrzyste, żółte i białe; małe kółka 
prześlizgiwały się przez duże, splatały w ósemki i chmarami jak ptaki 
odfruwały w świat. 
  - Tropiłem ślady - rzekł wreszcie Gandalf. - Musiał tu odbywać się 
ostatniej nocy istny wiec niedźwiedzi na dziedzińcu przed domem. 
Doszedłem wkrótce do wniosku, że nie wszystkie Beorn poprzemieniał z 
innych zwierząt, bo za wiele ich było i zbyt różnych. Powiadam wam, 
musiały wśród nich być i małe, i duże, i zwykłe, i olbrzymie, a wszystkie 
tańczyły od zapadnięcia nocy aż do świtu prawie. Ściągnęły z różnych 
stron świata, ale żaden nie przybył z zachodu, zza rzeki, od gór. W 
tamtym kierunku prowadził jeden tylko trop, który wskazywał, że 
niedźwiedź odszedł stąd i dotychczas nie wrócił. Po tropach trafiłem pod 
Samotną Skałę. Ślad jednak urywał się na brzegu rzeki, a za skałą nurt 
jest głęboki i tak porywisty, że przejść w bród nie sposób. Jak pamiętacie, 
na ten brzeg dostać się łatwo po grobli, lecz po drugiej stronie skała opada 
urwiskiem nad kipielą wodną. Musiałem wędrować kilka mil, zanim 
znalazłem miejsce, gdzie rzeka rozlewa się szerzej i płyciej i gdzie 
mogłem się przeprawić, brodząc i płynąc, a potem znów wracałem kilka 
mil, żeby odszukać ślady niedźwiedzia. Za późno już było, więc nie 
mogłem iść tym tropem daleko. Wiódł prosto do sosnowego boru na 
wschodnich stokach Gór Mglistych, w którym mieliśmy przedwczorajszej 
nocy przyjemne spotkanie z wilkami. Ano, odpowiedziałem chyba w ten 
sposób również na pierwsze wasze pytanie - zakończył Gandalf i umilkł, 
zapadając na długą chwilę w zadumę. 
  Hobbitowi wydało się, że zrozumiał ukryty sens opowieści czarodzieja. 
  - Co teraz poczniemy - krzyknął - jeżeli on sprowadzi wargów i 
gobliny?! Wszystkich nas tu zaskoczą i pozabijają! A przecież mówiłeś, 
że on nie żyje z tamtymi w przyjaźni! 
  - Mówiłem. Nie bądź głupi, Bilbo. Idź lepiej do łóżka, bo widzę, że ci 
już rozum usnął w głowie. 
  Hobbit, bardzo zgnębiony, uznał, że nic lepszego zrobić się nie da, i 
poszedł spać; krasnoludy jeszcze śpiewały swoje pieśni, gdy on już zasnął 
łamiąc sobie nawet przez sen głowę nad sekretami Beorna; śniło mu się, 
że setki czarnych niedźwiedzi tańczą przy księżycu powoli, ciężko, w 
kółko, w kółko po dziedzińcu. Ocknął się, kiedy reszta kompanii spała, i 
znów usłyszał jak poprzedniej nocy jakieś skrobanie, tupot, posapywania i 
pomruki za drzwiami. 
  Nazajutrz rankiem zbudził ich Beorn we własnej osobie. 
  - A więc jesteście wszyscy jeszcze tutaj - rzekł. Podniósł w górę hobbita 
i ze śmiechem dodał: - Jak widzę, nie zjadły cię wilki ani gobliny, ani złe 
niedźwiedzie. - Zgoła bez szacunku poklepał pana Bagginsa w okolicach 
kamizelki. - Brzuszek nam się z powrotem pięknie zaokrąglił na chlebie i 
miodzie. Chodź no do stołu, podjemy sobie znowu. 
  Siedli więc wszyscy wraz z gospodarzem do śniadania. Beorn teraz dla 
odmiany był bardzo wesoły, humor miał wspaniały i rozśmieszał całe 
towarzystwo zabawnymi historyjkami, nie musieli też dłużej zgadywać, 
gdzie tak długo przebywał i dlaczego wrócił tak serdecznie do nich 
usposobiony, bo sam im to powiedział. Był na drugim brzegu rzeki, aż w 
górach - z czego widzicie, że umiał szybko maszerować, przynajmniej w 
skórze niedźwiedziej. Zobaczył wypaloną pożarem wilczą polanę i 
przekonał się, że ta część opowieści Gandalfa mówiła prawdę. Dowiedział 
się nawet czegoś więcej: przyłapał nawet jakiegoś warga i goblina 
błądzących po lesie. Od nich zasięgnął języka: patrole goblinów wspólnie 
z wilkami w dalszym ciągu szukały krasnoludów, rozwścieczone 
zabójstwem Wielkiego Goblina oraz poparzeniem nosa przywódcy 
wargów, a także śmiercią wielu jego najdzielniejszych podwładnych 
poległych od ognistych pocisków czarodzieja. Tyle mu wilk i goblin, gdy 
ich przycisnął, powiedzieli, domyślał się jednak, że gorszych jeszcze 
rzeczy należy oczekiwać, że przygotowuje się wielki wypad całej armii 
goblinów i sprzymierzonych z nimi wargów na kraje leżące w cieniu gór, 
obława na krasnoludów i zemsta na ludziach oraz wszelkich stworzeniach 
zamieszkujących te strony, podejrzanych o udzielanie pomocy zbiegom. 
  - Twoja opowieść, Gandalfie, była bardzo ciekawa - rzekł Beorn - ale 
podoba mi się teraz tym bardziej, że jest, jak się upewniłem, prawdziwa. 
Musisz mi wybaczyć, że ci nie uwierzyłem na słowo. Gdybyś, jak ja, żył 
w najbliższym sąsiedztwie Mrocznej Puszczy, nie ufałbyś bez zastrzeżeń 
nikomu, chyba temu, kogo znasz tak dobrze albo lepiej niż rodzonego 
brata. W każdym razie bądź pewien, że spieszyłem z powrotem, jak 
mogłem, by się przekonać, czy jesteście cali i zdrowi, i ofiarować wam 
wszelką pomoc, jaką rozporządzam. Od dziś będę miał dla krasnoludów 
więcej niż dotąd życzliwości. Wielki Goblin zabity, Wielki Goblin zabity! 
- mruczał sam do siebie z uciechą. 
  - A co zrobiłeś z tym wilkiem i goblinem? - spytał nagle Bilbo. 
  - Chodź i zobacz - odparł Beorn i wszyscy za jego przewodem poszli na 
drugą stronę domu. Nad bramą wejściową przybita była głowa goblina, a 
wilcza skóra wisiała rozpięta na sąsiednim drzewie. Beorn był straszliwy 
dla wrogów. Lecz teraz już krasnoludy zyskały jego przyjaźń, więc 
Gandalf uznał za stosowne opowiedzieć Beornowi wszystko i wyjawić 
prawdziwy cel wyprawy, aby skorzystać w pełni z obiecanej pomocy. 
  A oto co im Beorn przyrzekł: dostarczy wszystkim kucyki, Gandalfowi 
zaś konia na drogę do granicy lasów, zaopatrzy ich w prowiant 
wystarczający przy oszczędnej gospodarce na kilka tygodni, a tak 
opakowany, żeby dźwiganie go nie sprawiało wiele kłopotu; da im więc 
orzechy, mąkę, suszone owoce w szczelnie zamkniętych słojach, miód w 
wypalanych z czerwonej gliny garnkach i ciasto dwakroć pieczone, dzięki 
czemu trzyma się długo i nawet w małej ilości spożywane dodaje sił w 
marszu. Wypiek tego ciasta należał do sekretów Beorna; w skład ciasta 
wchodził przede wszystkim miód, dodawany do wszystkich niemal 
potraw w tym domu, bardzo pożywny, jakkolwiek pobudzających 
pragnienie. Wody - zapewniał Beorn - nie zabraknie wam w drodze, po tej 
stronie lasów wszędzie pełno strumieni i źródeł. 
  - Ale ścieżka przez Mroczną Puszczę jest ciemna, niebezpieczna i 
uciążliwa - rzekł. - O żywność i wodę bardzo tam trudno. Nie pora jeszcze 
na orzechy (co prawda może zdążą dojrzeć i przejrzeć, nim przeprawicie 
się przez puszczę), a z tego, co tam rośnie, chyba tylko orzechy nadają się 
do jedzenie. Wszystko inne jest dzikie, czarne, niesamowite. Użyczę wam 
skórzanych worków na wodę, a także łuków i strzał. Wątpię jednak, czy 
cokolwiek z tego, co spotyka się w Mrocznej Puszczy, można jeść lub pić 
bez szkody dla zdrowia. Jest tam, jak mi wiadomo, pewien strumień, 
czarny i bystry, który przecina ścieżkę. Nie ważcie się z niego pić ani się 
w nim kąpać, bo słyszałem, że to woda zaczarowana, powoduje śpiączkę i 
utratę pamięci. Zresztą ciemności zalegają las, nie sądzę, byście zdołali 
coś - jadalnego czy trującego - z łuków upolować, nie schodząc ze ścieżki. 
Tego zaś pod żadnym pozorem nie wolno wam zrobić. Oto wszystkie już 
rady, których mogę wam udzielić. Od chwili gdy wejdziecie w puszczę, 
niewiele juz potrafię wam dopomóc. Tam już musicie polegać tylko na 
własnym szczęściu i męstwie, no i na zapasach, w które was zaopatrzę. 
Ale życzę wam wszelkiej pomyślności i dom mój będzie dla was otwarty, 
jeśli wam tędy wypadnie wracać. 
  Dziękowali mu oczywiście, kłaniali się, zamiatali kapturami, powtarzali, 
że są gotowi "do usług" gospodarza wielkiego drewnianego dworu. Lecz 
gdy wysłuchali jego poważnej przemowy, podupadli na duchu, bo 
zrozumieli, że przygoda będzie o wiele bardziej niebezpieczna, niż się 
spodziewali, i że nawet gdyby uniknęli wszystkich zasadzek po drodze, u 
celu czeka na nich smok. 
  Cały ranek zszedł pracowicie na przygotowaniach do wymarszu. Zaraz 
po południu zjedli po raz ostatni posiłek przy Beornowym stole, po czym 
dosiedli użyczonych przez gospodarza wierzchowców i wielokroć jeszcze 
powtórzywszy pożegnania, ruszyli dobrym kłusem za bramę. 
  Wydostawszy się za wysoki żywopłot otaczający od wschodniej strony 
zagrodę, skręcili na północ i podążali odtąd ku północno-wschodowi. Za 
radą Beorna zdecydowali się nie jechać do głównej drogi leśnej, leżącej 
na południe od jego włości. Gdyby z gór zeszli przez przełęcz, ścieżka 
prowadziłaby ich brzegiem górskiego potoku, który wpadał do rzeki o 
kilka mil na południe od Samotnej Skały. Był tam bród dość głęboki, 
przez który mogliby się przeprawić, gdyby mieli jeszcze swoje kuce, a 
dalej dróżka wiodąca na skraj lasów, do wylotu starego, leśnego gościńca. 
Beorn jednak przestrzegał, że drogą tą obecnie często chadzają gobliny, a 
gościniec, z dawna nie używany, jak słyszał, zarósł dalej na wschód lasem 
i kończył się wśród nieprzebytych moczarów, na których zatarły się już 
ślady dawnych ścieżek. Poza tym gościniec po wschodniej stronie 
wyprowadzał z puszczy w miejscu daleko na południe odsuniętym od 
Samotnej Góry, musieliby więc stamtąd odbyć jeszcze długi i trudny 
marsz. Na północ od Samotnej Skały puszcza przybliżała się do Wielkiej 
Rzeki, a chociaż i góry także ku niej się tam podsuwały, Beorn radził 
wędrowcom obrać tę drogę, bo po kilku dniach jazdy mieli tam znaleźć 
początek mało znanej ścieżki przecinającej Mroczną Puszczę i 
wychodzącej niemal wprost pod Samotną Górę. 
  - Gobliny - mówił Beorn - nie ośmielą się przeprawić za Wielką Rzekę 
nawet o sto mil na północ od mojej skały ani podejść bliżej do mego 
domu - dobrze jest nocą strzeżony! - ale na waszym miejscu jechałbym 
ostro. Jeśli bowiem podejmą zamierzoną napaśc, wkrótce przeprawią się 
przez rzekę na południu i obsadzą cały skraj lasów, by wam odciąć drogę, 
a pamiętajcie, że wargowie szybciej biegną niż kucyki. Mimo to 
bezpieczniej dla was będzie jechać na północ, bo chociaż w ten sposób 
zbliżacie się do ich siedzib, ale robicie to, czego gobliny najmniej się 
spodziewają, i będą miały dalszą drogę, by was doścignąć. Ruszajcie 
teraz, jak zdołacie najżywiej! 
  Dlatego to jechali w milczeniu i wypuszczali kuce do galopu wszędzie 
tam, gdzie gładki, porosły trawą grunt na to pozwalał; czarny wał gór 
mieli po lewej ręce, a przed sobą w dali linię rzeki wyznaczoną przez 
drzewa, które zbliżały się z każdą minutą. Kiedy ruszali, słońce dopiero 
zaczynało zniżać się ku zachodowi i do wieczora złociło cały kraj wokół 
nich. Nie chciało się wierzyć, żeby pościg goblinów naprawdę groził, 
toteż gdy już kilka mil dzieliło wędrowców do Beornowego domu, 
nawiazały się znów pogawędki, rozbrzmiały pieśni i wszyscy zapomnieli 
niemal o ciemnej ścieżce, która czekała ich w dalszej podróży. 
Wieczorem jednak, gdy zapadł zmierzch, a szczyty gór rozżarzyły się 
blaskiem zachodzącego słońca, rozbili obóz, wystawili straże i większość 
krasnoludów spała niespokojnie, bo w snach prześladowało ich wycie 
żerujacych wilków i wrzaski goblinów. 
  Lecz nazajutrz dzień wstał znów piękny i pogodny; białe, jak gdyby już 
jesienne opary zalegały ziemię i było dość chłodno, wkrótce jednak słońce 
wzeszło w czerwieni na wschodzie, mgły zniknęły, a kompania ruszyła w 
dalszą drogę, gdy cienie jeszcze były bardzo długie. Jechali tak przez dwa 
dni, nie widząc wciąż nic prócz trawy, kwiatów, ptaków i pojedynczych 
drzew, a od czasu do czasu napotykali stadka rudych sarn pasących się 
lub odpoczywających o południu w cieniu. Hobbitowi zdarzyło się parę 
razy dostrzec rogi jelenia sterczące z wysokiej trawy i z początku myślał, 
że to suche gałęzie. Trzeciego dnia szczególnie gorliwie popędzali kuce - 
Beorn zapowiedział, że czwartego ranka dotrą do leśnej ścieżki - i nie 
zatrzymawszy się o zmroku, jechali dalej nocą przy księżycu. Gdy 
zmierzchało, hobbitowi wydało się, że widzi daleko, to z prawej, to z 
lewej strony, cień wielkiego niedźwiedzia przemykającego chyłkiem w 
tym samym co oni kierunku. Kiedy jednak ośmielił się wspomnieć o tym 
Gandalfowi, czarodziej rzekł szybko: 
  - Sza! nie zwracaj na to uwagi. 
  Nazajutrz zerwali się do drogi przed świtem, chociaż popasali nocą 
bardzo krótko. Kiedy się rozjaśnło, zaraz ujrzeli przed sobą las, jak gdyby 
biegnący na ich spotkanie, a może raczej piętrzący na ich powitanie 
czarny, ponury mur w poprzek drogi. Teren zaczął się wznosić stopniowo, 
a hobbit miał wrażenie, że jednocześnie ogarnia ich coraz głębsza cisza. 
Ptaki pomilkły, sarny zniknęły, nawet królików nie było nigdzie widać. Po 
południu dotarli na próg Mrocznej Puszczy i popasali niemal w cieniu 
drzew rosnących na jej skraju. Pnie miały grube i sękate, konary 
pokrzywione, liście ciemne i długie. Bluszcz oplatał je i słał się wokół po 
ziemi. 
  - Oto już Mroczna Puszcza - rzekł Gandalf - najrozleglejsze lasy 
północnej półkuli. Mam nadzieję, że wam się spodoba. Trzeba teraz 
odesłać te wspaniałe kucyki, które wam pożyczono. 
  Krasnoludy miały ochotę sprzeciwić się temu, lecz czarodziej przemówił 
im do rozumu. 
  - Beorn nie jest tak daleko stąd, jak wam się zdaje, a w każdym razie 
radziłbym dotrzymać obietnicy, bo niebezpiecznie jest mieć w nim wroga. 
Pan Baggins ma bystrzejszy wzrok od was, jeśli nie zauważyliście, że co 
dzień po zmroku zjawiał się w pobliżu nas ogromny niedźwiedź i szedł 
krok w krok za nami lub siadał z dala i przy blasku księżyca patrzał na 
nasz obóz. A nie robił tego tylko po to, by nam dopomóc i wskazywać 
drogę, lecz również, by pilnować kucyków. Beorn jest wam życzliwy, ale 
swoje zwierzęta kocha jak rodzone dzieci. Nie doceniacie, ile wam okazał 
względów, pozwalając na nich galopować tak daleko, i nie przeczuwacie, 
co by się stało, gdybyście spróbowali zabrać je z sobą do puszczy. 
  - A koń? - spytał Thorin. - Nie wspomniałeś o odesłaniu swojego 
wierzchowca. 
  - Nie wspomniałem, bo go nie zamierzam odsyłać. 
  - Jakże więc będzie z twoją obietnicą? 
  - Niech cię o to głowa nie boli. Nie odeślę konia, ponieważ sam na nim 
wrócę. 
  W ten sposób dowiedzieli się, że Gandalf chce ich opuścić na skraju 
Mrocznej Puszczy, i wpadli w rozpacz. Nic jednak nie mogło wzruszyć 
postanowienia czarodzieja. 
  - Wszystko już omówiliśmy dawno temu, gdy wylądowaliśmy na 
Samotnej Skale - powiedział. - Nie ma co dalej dysputować. Jak wam 
mówiłem, czekają mnie pilne sprawy na południu. Już i tak się 
zapóźniłem przez wasze tarapaty. Może się jeszcze spotkamy, nim 
ukończycie tę wyprawę, a może nie. Będzie to zależało od waszego 
szczęścia, od waszej odwagi i rozsądku; posyłam z wami pana Bagginsa. 
Powiedziałem już kiedyś, że w tym hobbicie tkwi coś więcej, niż sobie 
wyobrażacie; wkrótce przekonacie się, że to prawda. Głowa do góry, 
Bilbo, nie rób takiej nieszczęśliwej miny. Pociesz się, Thorinie i cała 
kompanio! Bądź co bądź to wasza wyprawa. Pomyślcie o skarbie, który 
was czeka u celu, a zapomnijcie o puszczy i o smoku, przynajmniej do 
rana. 
  Powtórzył im to samo nazajutrz rankiem. Nie mieli więc wyboru, 
napełnili skórzane sakwy czystą wodą ze źródła, które znaleźli w pobliżu 
wylotu leśnej ścieżki, rozjuczyli kuce, rozdzielili bagaże, jak umieli 
najsprawiedliwiej - chociaż Bilbo miał wrażenie, że jemu przypadła 
szczególnie ciężka paka, i wcale nie cieszyło go myśl o dźwiganiu jej na 
własnym grzbiecie przez całe mile. 
  - Nie martw się! - rzekł Thorin. - Z każdym dniem bagaż będzie lżejszy, 
będzie go ubywało aż za prędko. Wkrótce prowiant się wyczerpie i 
przyjdzie nam wszystkim żałować, że nie dźwigamy cięższych worków. 
  Wreszcie pożegnali kuce i zwrócili je łbami w stronę Beornowego domu. 
Puściły się zaraz żwawym truchtem, jak gdyby bardzo rade, że 
ciemnościom Mrocznej Puszczy pokazują ogony. Kiedy znikały w dali, 
Bilbo przysiągłby, że coś jakby niedźwiedź wychynęło z cienia drzew i 
szybko podążyło za kucykami. 
  Z kolei zaczął się żegnać Gandalf. Bilbo, okropnie nieszczęśliwy, siadł 
na ziemi i marzył, by znaleźć się wraz z czarodziejem na siodle jego 
wierzchowca. Po śniadaniu (nadzwyczaj skromnym) zajrzał do lasu, a 
chociaż był ranek, puszcza wydała mu się ciemna jak noc i bardzo 
tajemnicza. "Jakby tam coś czyhało i patrzało na mnie" - pomyślał. 
  - Bywaj zdrów! - rzekł Gandalf do Thorina. - Bywajcie zdrowi wszyscy! 
Prosto jak strzelił przez puszczę wiedzie teraz wasza droga. Nie schodźcie 
ze ścieżki! Jeśli ją opuścicie, tysiąc szans przeciw jednej, że nigdy już nie 
uda wam się jej odnaleźć i nie wydostaniecie się z Mrocznej Puszczy. A 
w takim razie ani ja, ani nikt już by was pewnie więcej nie zobaczył. 
  - Czy koniecznie musimy przejść przez tę puszczę? - jęknął hobbit. 
  - Koniecznie - odparł czarodziej - jeżeli chcecie znaleźć się po jej 
drugiej stronie. Albo przebędziecie te lasy, albo musicie wyrzec się całej 
wyprawy. Nie pozwolę ci się teraz wycofać z kompanii, panie Baggins. 
Wstyd mi za ciebie, że taka myśl mogła postać w twojej głowie. Masz w 
moim zastępstwie opiekować się krasnoludami! - zakończył ze śmiechem. 
  - Nie, nie - rzekł Bilbo. - Ja wcale nie to miałem na myśli. Pytałem, czy 
nie można jakoś obejść puszczy okrężną drogą. 
  - Można, jeśli masz ochotę maszerować dwieście mil, czy coś koło tego 
na północ, a potem dwa razy tyle z powrotem na południe. Ale i tak nie 
byłaby to droga bardziej bezpieczna. W tej części świata nie ma 
bezpiecznych dróg. Pamiętaj, że stoisz na brzegu Pustkowia i 
gdziekolwiek się obrócisz, możesz oczekiwać niespodzianek wszelkiego 
rodzaju. Zanimbyś obszedł od północy Mroczna Puszczę, trafiłbyś w 
doliny Szarych Gór, gdzie po prostu roi się od goblinów, skrzatów i orków 
najgorszego pokroju,. Zanimbyś je obszedł od południa, zaszedłbyś do 
kraju Czarnoksiężnkia; a nawet tobie, mój Bilbo, nie trzeba chyba 
tłumaczyć, co to za jeden. Nie radzę wam zbliżać się bodaj do miejsc, 
które on obejmuje wzrokiem ze swojej czarnej wieży. Trzymajcie się 
ścieżki leśnej, nie upadajcie na duchu, ufajcie, że wszystko pójdzie jak 
najlepiej, a przy wielkim szczęściu może wam się uda pewnego dnia 
wyjść z puszczy i ujrzeć przed sobą Długie Moczary, a za nimi na 
wschodzie wystrzelającą wysoko Samotną Górą, pod którą kochany stary 
Smaug drzemie i - miejmy nadzieję - wcale się was nie spodziewa. 
  - Doprawdy pocieszyłeś nas nadzwyczajnie - mruknął Thorin. - Do 
widzenia. Skoro nie chcesz iść dalej z nami, lepiej już nas pożegnaj bez 
dłuższej przemowy. 
  - Do widzenia, do widzenia naprawdę - rzekł Gandalf i zawróciwszy 
konia na zachód, odjechał. Nie mógł jednak oprzeć się pokusie i rzucił im 
jeszcze ostatnie słowo. Nim się znalazł poza zasięgiem głosu, obrócił się 
w siodle, przyłożył dłonie do ust i zawołał. Głos czarodzieja doszedł ich 
nikły, lecz zrozumieli: 
  - Do widzenia! Bądźcie grzeczni i ostrożni, a nie schodźcie za nic ze 
ścieżki! 
  Po czym puścił konia w galopo i po chwili zniknął im z oczu. 
  - Och, do widzenia! Jedźże sobie wreszcie! - odkrzyknęły krasnoludy, 
tym bardziej złe na Gandalfa, że szczerze były zrozpaczone tracąc jego 
towarzystwo. Zaczynała się najniebezpieczniejsza część drogi. Każdy 
załadował na plecy przypadającą mu w udziale ciężką pakę i sakwę z 
wodą, a potem odwrócili się od jasnych łąk i zanurzyli w ciemny las. 
 
 
8. Muchy i pająki 
 
  Szli gęsiego. Na ścieżkę wchodziło się jak gdyby przez sklepioną bramę 
do ciemnego tunelu utworzonego przez gałęzie dwóch ogromnych drzew, 
które pochylały się ku sobie, a tak były stare, tak ciasno oplecione 
bluszczem i tak brodate od porostów, że zachowały ledwie kilka 
szczerniałych liści. Ścieżka, bardzo wąska, wiła się kręto wśród pni. 
Wkrótce jasność dnia prześwitywała w wylocie bramy daleko za 
wędrowcami i otoczyła ich tak głęboka cisza, że każdy krok rozlegał się 
głośnym echem, i zdawało im się, że drzewa, schylone nad nimi, 
przysłuchują się uważnie. 
  Gdy oswoili oczy z półmrokiem, widzieli przed sobą i za sobą mały 
odcinek drogi w przyćmionym, zielonym świetle. Od czasu do czasu 
skąpa wiązka promieni słonecznych przedostawała się szczęśliwym 
przypadkiem przez jakąś szczelinę w liściach otwartą wysoko w górze, 
dzięki jeszcze bardziej niezwykłemu szczęściu nie grzęzła niżej nieco w 
splątanych konarach i zwichrzonych gałęziach i przebijała się ku ścieżce 
wąskim, lśniącym ostrzem. Lecz zdarzało się to rzadko, coraz rzadziej, aż 
wreszcie słońce znikło zupełnie. 
  W puszczy żyły czarne wiewiórki. Kiedy bystry, ciekawy wzrok hobbita 
przywykł do ciemności, Bilbo dostrzegał zwierzątka zwinnie 
przemykające w poprzek ścieżki i zaczajone za pniami drzew. Łowił też 
słuchem jakieś dziwne odgłosy, pomruki, sapania, stąpania, spieszną 
krzątaninę w gęstwie poszycia i wśród liści grubą warstwą zaścielających 
ziemię. Nie widział jednak stworzeń, które sprawiały te hałasy. 
Najszkaradniejsze w tym lesie wydawały mu się pajęczyny, czarne, grube 
nici splecione w niezwykle gęste sieci, często przerzucone od drzewa do 
drzewa lub osnute wokół niższych gałęzi po obu stronach drogi. Nie 
zauważył ani razu sieci pajęczej w poprzek ścieżki, daremnie jednak 
próbował odgadnąć, czy bronił jej jakiś czar, czy też była po temu inna 
przyczyna. 
  Wkrótce wędrowcy znienawidzili puszczę równie serdecznie, jak 
przedtem podziemne tunele goblinów, bo ścieżka wydawała się jeszcze 
bardziej od tamtych lochów beznadziejna i ciągnęła się bez końca. 
Musieli wszakże iść wciąż naprzód, chociaż zmorzeni tęsknotą do widoku 
nieba i słońca, do podmuchu wiatru na twarzach. Tu, pod sklepieniem 
drzew, powietrze stało nieruchome, bez najlżejszego powiewu, wciąż 
jednakowo ciemne i duszne. Odczuwały to przykro nawet krasnoludy, 
przyzwyczajone do podziemnych robót, do obywania się nieraz przez 
długi czas bez dziennego światła; hobbici lubią budować mieszkania w 
norach, lecz nigdy w nich nie spędzają letnich dni, toteż Bilbo miał 
wrażenie, że się z wolna dusi. 
  Najgorsze były noce. Czarne jak smoła, i to bez przesady, z jaką 
zazwyczaj używa się tego wyrażenia: naprawdę tak czarne, że choć oko 
wykol. Bilbo próbował przesuwać własne dłonie tuż przed nosem, ale nie 
widział ich wcale. Skłamałbym jednak, gdybym powiedział, że wędrowcy 
nic nie widzieli wśród nocy; widzieli - oczy. Sypiali wszyscy razem, 
ciasno do siebie przytuleni, a jeden zawsze pełnił wartę. Gdy przypadała 
kolej na Bilba, hobbit widział wszędzie dokoła błyski w ciemnościach, a 
czasem wyraźnie dostrzegał parę żółtych, czerwonych lub zielonych 
ślepiów wpatrzonych w niego z dość bliska, potem wolno blednących i 
znikających, by zaświecić znowu w innym miejscu. Niekiedy błyskały w 
górze, wśród gałęzi, nad jego głową, i wtedy były najbardziej 
przerażające. Lecz szczególną odrazę czuł do okropnych oczu bladych i 
wyłupiastych. "To są oczy owadzie - myślał - nie zwierzęce, ale za wielkie 
na owada". 
  Mimo że nie było zbyt zimno, krasnoludy próbowały na noc rozpalać 
ognisko, wkrótce jednak musiały się tego wyrzec. Ogień bowiem ściągał 
niezliczone setki oczu, które otaczały obozujących kręgiem, chociaż 
żadne stworzenie nie pokazało się nigdy w zasięgu migotliwego światła. 
Co gorsza, ogień zwabiał tysiące szarych i czarnych ciem; trafiały się 
wśród nich wielkie jak twoja dłoń, a wszystkie trzepotały i wirowały koło 
uszu krasnoludów. Nie mogli tego ścierpieć, podobnie jak ogromnych 
nietoperzy, czarnych i lśniących jak cylinder. Zaniechali więc rozniecania 
ognisk i nocami drzemali skuleni w niezgłębionych, przerażających 
ciemnościach. 
  Trwało to długo, hobbitowi zdawało się, że wędrują przez puszczę wieki 
całe, i był stale głodny, bo musieli oszczędnie gospodarować 
prowiantami. Pomimo przedsięwziętych środków ostrożności ogarniał ich 
już niepokój, bo dnie mijały, a w lesie nic się nie zmieniało. Zapasy nie 
były przecież niewyczerpane, dno już przeglądało w workach. Spróbowali 
polowania na wiewiórki, ale zmarnowali wiele strzał, nim w końcu któraś 
spadła na ścieżkę. Kiedy ją wszakże upiekli, okazała się wstrętna w 
smaku, toteż wyrzekli się strzelania do tych stworzeń. 
  Dokuczało im również pragnienie, bo wody nie mieli ze sobą dużo, a jak 
dotąd nie spotkali źródła ani strumienia. Tak się powodziło wędrowcom, 
gdy nagle pewnego dnia ujrzeli potok przecinający drogę w poprzek. 
Płynął wartko, a woda w nim była czarna, czy może tylko taka się 
wydawała w mroku. Dobrze zrobił Beorn, że przestrzegł krasnoludów, 
inaczej z pewnością rzuciliby się pić tę wodę, nie zważając na brzydki 
kolor, i napełniliby puste skórzane wory u brzegów potoku. Mając jednak 
w pamięci przestrogę, myśleli tylko o tym, jak się przeprawić suchą nogą. 
Kiedyś istniał tu drewniany most, teraz wszakże przegniłe deski zapadły 
się i jedynie parę połamanych pali sterczało przy brzegu. 
  Bilbo ukląkł na skarpie i wytężając wzrok krzyknął: 
  - U drugiego brzegu widzę łódź! Czemuż, do licha, nie po tej stronie! 
  - Jak oceniasz odległość? - spytał Thorin, krasnoludy bowiem zdążyły się 
już przekonać, że hobbit ma lepszy od nich wzrok. 
  - To nie bardzo daleko. Około dwunastu łokci, jak myślę. 
  - Dwanaście? Mnie się zdawało, ze trzydzieści co najmniej. Co prawda 
oczy już mi nie służą tak dobrze jak sto lat temu. No, ale dwanaście łokci 
czy cała mila na jedno dla nas wychodzi. Nie przeskoczymy, a przeprawy 
w bród ani wpław nie możemy ryzykować. 
  - Czy któryś z was nie umiałby przerzucić liny? 
  - Cóż by nam z tego przyszło? Łódź jest z pewnością uwiązana, nie 
przeciągniemy jej, choćby się udało ją zahaczyć, co bardzo wątpliwe. 
  - Nie zdaje mi się, żeby ta łódź była uwiązana - rzekł Bilbo - ale w tym 
mroku trudno dostrzec wyraźnie. Wygląda raczej na to, że ją po prostu 
wyciągnięto na brzeg, który po tamtej stronie jest niski w miejscu, gdzie 
ścieżka schodzi do wody. 
  - Dori jest najsilniejszy, ale Fili najmłodszy i wzrok ma bystrzejszy - 
powiedział Thorin. - Chodź no tu, Fili. Czy widzisz łódkę, o której pan 
Baggins mówi? 
  Fili miał wrażenie, że widzi, a gdy wpatrywał się w ciemność dość 
długo, by nabrać dokładniejszego pojęcia o kierunku i odległości, 
towarzysze podali mu linę. Mieli ze sobą sznury, wybrali więc najdłuższy, 
uwiązali u końca jeden z dużych żelaznych haków, których używali 
przyczepiając worki do rzemiennych szelek na swych ramionach. Fili ujął 
linę mocno, nabrał rozmachu i cisnął ją poprzez strumień. 
  Z pluskiem wpadła do wody. 
  - Za blisko - orzekł Bilbo wpatrując się w mrok. - Parę stóp dalej, a 
byłaby trafiła do łodzi. Spróbuj jeszcze raz. Chyba czar nie jest taki 
potężny, żeby ci mógł zaszkodzić, jeśli dotkniesz mokrej liny. 
  Fili jednak dość podejrzliwie patrzał na hak, gdy przyciągnąwszy linę z 
powrotem, ujmował go znów w garść. Tym razem zamachnął się jeszcze 
silniej niż poprzednio. 
  - Tylko spokojnie - rzekł Bilbo. - Rzuciłeś hak aż na skraj lasu po drugiej 
stronie rzeki. Ściągaj teraz linę powoli - Fili posłusznie zaczął ściągać 
linę. Bilbo znów zakomenderował: - Ostrożnie! Już leży w łodzi. Byle 
teraz hak chciał chwycić! 
  Hak chwycił, lina się naprężyłą, lecz na próżno Fili usiłował ją 
przyciągnąć. Najpierw Kili, potem Oin i Gloin pospieszyli z pomocą. 
Ciągnęli razem z całych sił i nagle wszyscy przewrócili się na wznak. 
Bilbo jednak czuwał: natychmiast chwycił linę, a potem już kijem 
przytrzymał czarną łódeczkę zbliżającą się w poprzek nurtu do brzegu. 
  - Na pomoc! - krzyknął. 
  W samą porę przyskoczył Balin i chwycił łódkę, nim ją prąd uniósł w 
dół strumienia. 
  - A jednak była uwiązana - rzekł Balin ogladając zerwany koniec sznura, 
zwisający u burty. - Nie ma co, dobrzeście ciągnęli, chłopcy, a na 
szczęście nasza lina była od tej mocniejsza. 
  - Kto się przeprawi pierwszy? - spytał Bilbo. 
  - Ja - powiedział Thorin - a ze mną razem ty, Fili i Balin. Tylu naraz 
pomieści łódka. Potem przepłynie Kili, Oin, Gloin i Dori, następnie Ori, 
Nori, Bifur i Bofur, a ostatni - Dwalin i Bombur. 
  - Zawsze jestem na ostatku i już mi się to sprzykrzyło - rzekł Bombur. - 
Dziś kolej na kogoś innego. 
  - Nie trzeba było tak sadłem obrastać. A skoroś najgrubszy, musisz 
płynąć z najlżejszą załogą. Nie sprzeciwiaj się rozkazom, bo się to źle 
skończy. 
  - Nie ma wioseł. Jak odepchniecie łódkę z powrotem na ten brzeg? - 
spytał hobbit. 
  - Podajcie mi drugą linę i jeszcze jeden hak - odezwał się Fili, a gdy 
dostał, czego potrzebował, cisnął znów linę w ciemność przed siebie, 
celując, jak mógł najwyżej. Nie opadła na ziemię, więc upewnili się, że 
zahaczyła mocno o gałęzie. 
- Wsiadajcie teraz - rzekł Fili - jeden niech trzyma się liny, która po 
tamtej stronie zaczepiona jest o drzewo. Ktoś inny musi pilnować haka, 
którego używaliśmy na początku, a kiedy już wylądujecie bezpiecznie na 
drugim brzegu, założycie hak na burtę tak, żebyśmy stąd mogli łódkę 
ściągnąć do siebie. 
  Tym sposobem wkrótce wszyscy przeprawili się przez zaczarowany 
strumień. Dwalin właśnie gramolił się na brzeg z liną zwiniętą na 
ramieniu, a Bombur (wciąż jeszcze urażony) przygotowywał się do 
pójścia w ślady Dwalina, gdy nagle zdarzyło się coś strasznego. Na 
ścieżce tuż przed nimi zadudniły kopyta i z ciemności wychynął 
znienacka rozpędzony jeleń. Wpadł prosto między krasnoludy, roztrącił je 
i dał susa. Skoczył wspaniale i jednym zamachem przesadził strumień. 
Mimo to nie dosięgnął drugiego brzegu bez szwanku. Z całej kompanii 
jedynie Thorin utrzymał się na nogach i nie stracił głowy. Natychmiast po 
wylądowaniu napiął łuk i założył strzałę, gotów do walki, gdyby pojawił 
się jakiś strażnik łodzi. Szybko więc i pewnym ruchem posłał strzałę za 
jeleniem, który dostał ją w locie, bo zachwiał się spadając na brzeg. Mrok 
lasu pochłonął go, krasnoludy słyszały nierówny tętent kopyt, który urwał 
się nagle. 
  Nim wszakże kompania zdążyła wznieść okrzyk na cześć celnego 
strzału, przeraźliwy jęk hobbita odwrócił powszechną uwagę od 
łowieckich tryumfów Thorina. 
  - Bombur! Bombur wpadł do wody! Bombur tonie! - szlochał Bilbo. 
  Była to niestety prawda. Bombur ledwie jedną nogą stał na lądzie, gdy 
jeleń przeskoczył mu nad głową. Krasnal potknął się, odpychając 
niechcący łódź od brzegu, i runął wstecz w czarną toń; na próżno 
próbował uczepić się rękami śliskich korzeni, podczas gdy łódka z wolna 
odpływała z prądem, aż zniknęła. 
   Kiedy krasnoludy podbiegły na brzeg, kaptur Bombura jeszcze unosił 
się na wodzie. Szybko rzucono nieborakowi linę. Chwycił za hak, a 
towarzysze przyholowali go na ląd. Przemókł oczywiście do nitki, lecz nie 
to było najgorsze. Kiedy układali go na ziemi, już spał głęboko, kurczowo 
ściskając w garści linę, tak że nie mogli mu jej wyrwać, i żadnym 
sposobem nie zdołali go obudzić. 
  Stali wszyscy nad śpiącym, przeklinając zły los i niezdarność Bombura, 
lamentując nad stratą łódki, bez której nie można było wrócić na temten 
brzeg, by poszukać zabitego jelenia, gdy do uszu ich doszło jakby z 
wielkiej dali przytłumione granie rogu i szczekanie psów. Krasnoludy 
umilkły i przysiadły na ziemi. Zdawało im się, że gdzieś od północy 
słyszą odległy gwar wielkiego polowania, nie zobaczyli jednak nic i 
nikogo. 
  Długo tak siedzieli nie odważając się poruszyć. Bombur spał z 
uśmiechem na pyzatej twarzy, jakby już nic go nie obchodziły wszystkie 
kłopoty nękające towarzyszy. Nagle na ścieżce przed nimi ukazały się 
białe sarny, łania i jelonki tak nieskazitelnie białe, jak czarny był ubity 
rogacz. Lśniły bielą w mroku lasu. Zanim Thorin zdążył krzyknąć, paru 
krasnoludów zerwało się na nogi i wypuściło strzały z łuków. Żaden, jak 
się zdaje, nie trafił. Stadko zawróciło i zniknęło wśród drzew równie 
cicho, jak się pojawiło; daremnie krasnoludy strzelały za nim z łuków. 
  - Stój! Stój! - krzyczał Thorin, ale było już za późno, jego 
rozgorączkowani podwładni zmarnowali ostatnie strzały. Łuki, darowane 
im przez Beorna, miały więc odtąd stać się bezużyteczne. 
  Posępnie cała kompania przesiedziała tę noc, a jeszcze posępniej 
wędrowała następnego dnia naprzód. Przebyli zaczarowany strumień, lecz 
na tym brzegu ścieżka wydawała się równie błędna jak na tamtym, a w 
puszczy nie dostrzegali żadnej zmiany. Gdyby wiedzieli coś więcej o tym 
szlaku i zastanowili się nad zagadką owego zasłyszanego polowania i 
białych sarn, które ukazały się na ich ścieżce, byliby się domyślili, że 
wreszcie zbliżają się do wschodniego skraju puszczy; a gdyby nie utracili 
ducha i nadziei, wkrótce znaleźliby się wśród rzadszego lasu, gdzie 
częściej przebłyskuje słońce. 
  Nic z tego jednak nie wiedzieli, a dodatkowo teraz utrudniał im pochód 
ciężki Bombur, którego musieli nieść, jak się dało; na zmianę coraz to 
inna czwórka dźwigała bezwładnego grubasa, podczas gdy reszta musiała 
między siebie dzielić wszystkie bagaże. Nigdy by ich nie udźwignęli, 
gdyby nie to, że worki w ostatnich dniach stały się aż nazbyt lekkie. 
Niewielka to była pociecha taszczyć śpiącego, uśmiechniętego Bombura 
zamiast worków napełnionych żywnością, choćby i bardzo ciężką. Po 
paru dniach nic już właściwie nie mieli do jedzenia i picia. Nic też 
jadalnego nie znajdowali w lesie, gdzie rosły tylko mchy i trawy, blade i 
cuchnące. 
  W cztery dni po przeprawie przez zaczarowany strumień weszli w las 
wyłącznie brzozowy. Z początku zdawała im się pomyślna ta odmiana, bo 
brzezina nie miała poszycia i mrok tu był mniej głęboki. Otoczyło ich 
zielonkawe światło i miejscami mogli zaglądać w głąb puszczy po obu 
stronach ścieżki. Lecz mimo tego przejaśnienia nie zobaczyli nic prócz 
nie kończących się szeregów siwych, prostych pni, jakby filarów jakiejś 
olbrzymiej, tonącej w półmroku sali. Lekki powiew poruszał teraz 
powietrzem i dochodził szum wiatru, ale brzmiał smutnie. Kilka liści z 
szelestem opadło z drzew, przypominając krasnoludom, że na świecie 
zbliża się już jesień. Stopy ich nurzały się w suchych liściach 
niezliczonych poprzednich jesieni, które wiatr spiętrzył na ścieżce, 
zmiatając je z ciemnopurpurowych kobierców lasu. 
  Ale Bombur wciąż jeszcze spał, a wędrowców coraz większe ogarniało 
znużenie. Od czasu do czasu dolatywał ich uszu jakiś niepokojący 
wybuch śmiechu, niekiedy z daleka słyszeli śpiewy. Śmiech dźwięczał 
wesoło i nie był podobny do głosów goblinów, śpiew również brzmiał 
pięknie, ale było w nim coś czarodziejskiego i niesamowitego, toteż nie 
dodawał krasnoludom otuchy; zbierały resztki sił i jak najprędzej starały 
się minąć te miejsca. 
  Upłynęły znów dwa dni, ścieżka zaczęła opadać w dół i wkrótce zeszli w 
dolinę, całą prawie zarosłą potężnymi dębami. 
  - Czy ten przeklęty las nie ma końca? - rzekł Thorin. - Niech ktoś wlezie 
na drzewo i spróbuje dostać się tak wysoko, żeby rozejrzeć się w okolicy. 
Nie ma innego sposobu, trzeba upatrzyć najwyższe drzewo nad scieżką. 
  "Ktoś" oczywiście znaczyło: Bilbo. Na niego padł wybór, bo jeśli 
wywiad miał przynieść jakiś pożytek, wysłannik musiał wytknąć głową 
nad wierzchołek drzewa, a więc musiał być tak lekki, żeby utrzymały go 
najwyższe, najcieńsze gałązki. Biedny pan Baggins nie miał wszakże 
wprawy w łażeniu po drzewach; towarzysze podsadzili go na najniższy 
konar olbrzymiego dębu, który rósł tuż przy ścieżce, a dalej hobbit musiał 
sobie radzić, jak umiał. Przepychał się w górę przez gąszcz i nieraz 
gałązka trzepnęła go boleśnie po oczach. Umorusany, umazany zielenią 
omszałej na grubszych konarach kory, kilkakroć osuwał się i w ostatniej 
sekundzie ratował szczęśliwie; ciężką walkę stoczył w górze, gdzie nie 
było dogodnych do wspinaczki gałęzi, aż wylazł pod sam wierzchołek. 
Przez cały czas myślał z niepokojem, czy nie spotka na dębie pająków, a 
także jakim cudem zejdzie na dół (jeśli po prostu nie zleci). 
  W końcu wychynął ponad liściasty strop i rzeczywiście zastał tam 
pająki. Ale było to zwykłe pająki zajęte polowaniem na motyle. Światło 
niemal całkowicie oślepiło hobbita. Z daleka, z dołu, słyszał nawoływanie 
krasnoludów, lecz nie mógł im odpowiedzieć, kurczowo trzymał się tylko 
gałęzi i zaciskał powieki. Słońce olśniewało blaskiem, długa chwila 
minęła, nim Bilbo oswoił z nim wzrok. Kiedy wreszcie mógł otworzyć 
oczy, zobaczył wokół siebie morze ciemnej zieleni, tu i ówdzie falujące 
pod tchnieniem wiatru; wszędzie roiło się od motyli; była to, jak mi się 
zdaje, odmiana purpurowego admirała, motyla, który upodobał sobie 
wierzchołki dębów, lecz aksamitna i czarna, bez dostrzegalnego deseniu 
na skrzydłach. 
  Czas jakiś Bilbo przyglądał się "czarnym admirałom" i rozkoszował 
miłym powiewem muskającym mu włosy i twarz; w końcu krzyki 
krasnoludów, już wręcz przytupujących ze zniecierpliwienia, 
przypomniały hobbitowi, po co wlazł na drzewo. Niestety! Chociaż 
wytężał oczy z wszystkich sił, nie dostrzegał nic prócz drzew i liści, w 
żadnym kierunku nie sięgał wzrokiem granicy puszczy. W pierwszej 
chwili, gdy ujrzał słońce i poczuł wiatr, kamień spadł mu z serca, ale teraz 
znów poczuł na nim taki ciężar, że uciekło mu aż w pięty: pomyślał, że na 
dole pod dębem nie czeka go obiad. 
  W rzeczywistości, jak wam wspomniałem, wędrowcy znajdowali się już 
dość blisko skraju lasu. Gdyby Bilbo się zastanowił, zauważyłby, że 
wprawdzie drzewo, na którym siedział, było bardzo wysokie, lecz stało 
niemal na dnie głębokiej i szerokiej doliny; dlatego z wierzchołka widział 
tylko czuby innych drzew spiętrzone dokoła jakby na krawędziach 
ogromnej miski; z tego miejsca nie można było zbadać, jak daleko sięga 
puszcza. Bilbo jednak tego nie rozumiał, toteż zlazł z dębu zrozpaczony. 
Wylądował w końcu na ziemi podrapany, spocony i nieszczęśliwy i znów 
w pierwszej chwili nic nie widział w mroku panującym na ścieżce. Gdy 
zdał sprawę z tego, co zobaczył, wszystkich zaraził przygnębieniem. 
  - Las ciągnie się bez końca, bez końca we wszystkie strony. Co teraz 
zrobimy? I po co wysyłaliśmy hobbita na zwiady? - krzyczeli tak, jakby to 
była jego wina. Nie chcieli wcale słuchać o motylach, a kiedy opowiadał z 
zachwytem o świeżym powiewie tam w górze, wpadli w tym gorszą złość, 
że są za ciężcy, żeby się dostać na szczyt dębu i zakosztować tej 
przyjemności. 
  Tego wieczora wyskrobali ostatnie mizerne resztki i okruchy z worków, 
a nazajutrz obudziwszy się stwierdzili po pierwsze, że są okropnie głodni, 
a po drugie, że deszcz pada i że to tu, to tam ciężkie krople kapią przez 
strop liści na drogę leśną. To im przypomniało, że mają gardła zaschnięte 
od pragnienia i niczym nie mogą go zaspokoić; kiedy się strasznie chce 
pić, niewiele przecież pomoże stanąć pod olbrzymim dębem i czekać, czy 
przypadkiem jakaś kropelka nie kapnie ci na wywieszony język. Jedyna 
nieco pocieszająca niespodzianka spotkała ich ze strony Bombura. 
  Bombur nagle zbudził się i siadł drapiąc się w głowę. Nie mógł pojąć, 
gdzie się znajduje i dlaczego jest taki głodny; zapomniał wszystko, co się 
zdarzyło od początku wyprawy, od owego jakże już odległego majowego 
poranka. Ostatnie wspomnienie zachował z zebrania w domu hobbita; 
towarzysze niemało się natrudzili, nim zechciał w końcu uwierzyć w ich 
opowieśc o późniejszych przygodach. 
  Kiedy się dowiedział, że nie ma nic do jedzenia, siadł na ziemi i 
zapłakał, czuł się bowiem bardzo słaby i nogi miał jak z waty. 
  - Ach, po co się zbudziłem! - szlochał. - Miałem takie prześliczne sny! 
Śniło mi się, że wędruję przez las, podobny zresztą do tego, ale 
oświetlony przez łuczywa zatknięte na drzewach, latarnie kołyszące się u 
gałęzi i ognisko rozpalone na ziemi; w tym lesie odbywała się uczta i 
zabawa bez końca. Król leśny miał koronę z liści, a wszyscy śpiewali 
wesoło. Nie potrafię wam nawet wyliczyć i opisać wszystkich dobrych 
rzeczy, które tam się jadło i piło. 
  - Nie wysilaj się lepiej - rzekł Thorin. - Prosiłbym cię nawet, żebyś 
milczał, jeśli o niczym innym nie umiesz mówić. Już i tak dość mieliśmy 
z tobą kłopotu. Gdybyś się nie zbudził, zostawilibyśmy cię razem z 
twoimi głupimi snami w lesie. To nie żarty po kilku tygodniach postu 
dźwigać takiego grubasa. 
  Nie było innej rady: zacisnąli pasy na pustych brzuchach, pozbierali 
puste worki i skrzynie i powlekli się dalej ścieżką; nie spodziewali się 
wyjść z puszczy, nim opadną do reszty z sił i zamrą z głodu. Szli przez 
dzień cały, bardzo powoli, ciężko, a Bombur bez ustanku lamentował, że 
nogi już go nieść nie chcą i że woli położyć się na ziemi i usnąć z 
powrotem. 
  - Ani się waż! - odpowiadali mu towarzysze. - Niech i twoje nogi trochę 
popracują, dźwigaliśmy cię dość długo. 
  Mimo to w pewnej chwili Bombur nagle stanął, oświadczając, że ani 
kroku więcej nie zrobi i rzucił się na ziemię. 
  - Idźcie dalej, jeżeli musicie - rzekł - ja tu się położe, zasnę i będę 
przynajmniej śnił o jedzeniu, skoro na jawie go dostać nie mogę. Mam 
nadzieję, że już nigdy się nie obudzę. 
  W tym momencie Bilbo, który wysunął się nieco naprzód, zawołał: 
  - A to co? Zdawało mi się, że tam w lesie błysnęło jakieś światełko. 
  Wszyscy zaczęli się wpatrywać w gąszcz i dostrzegli gdzieś w oddali 
jakby migotanie czerwonego płomienia wśród mroków; potem obok 
pierwszego błysnęło drugie i trzecie światło. Nawet Bombur zerwał się na 
nogi i wszyscy ruszyli znów przed siebie, nie zważając, że mogły to 
przecież być trolle albo gobliny. Światło jaśniało trochę na lewo od 
ścieżki, a gdy wreszcie dotarli do miejsca, skąd widać je było w linii 
prostej - stwierdzili, że bez wątpienia na drzewach płoną łuczywa, a na 
ziemi pali się ognisko, lecz że to wszystko dzieje się dość daleko od drogi. 
  - Wygląda na to, że mój sen się sprawdza - wysapał Bombur, który 
zdyszany wlókł się na końcu pochodu. Chciał natychmiast skręcić w las 
ku światłom. Inni jednak dobrze pamiętali przestrogę czarodzieja i 
Beorna. 
  - Cóż nam po uczcie, jeśli z niej żywi nie wrócimy? - rzekł Thorin. 
  - Przecież bez uczty także już długo nie utrzymamy się przy życiu - 
odparł Bombur, a Bilbo z całego serca przyznał mu rację. Dość długo 
wymieniali argumenty za i przeciw, wreszcie zgodzili się, że trzeba 
wysłać dwóch zwiadowców, którzy podpełzną bliżej do ogniska i zbadają, 
co się tam dzieje.   Ale nie mogli się znów pogodzić, kto pójdzie na 
zwiady; nikt nie zdradzał zapału do wyprawy, która by go naraziła na 
zabłądzenie w puszczy i odłączenie się już na zawsze od kompanii. W 
końcu, wbrew przestrogom, usłuchali głodu, ponieważ Bombur wciąż im 
opowiadał o przysmakach, które - wedle jego snów - zajadano na leśnej 
uczcie. Opuścili więc wszyscy razem ścieżkę i zagłębili się w puszczę. 
  Dość długo musieli czołgać się i skradać, nim wreszcie, wyglądając zza 
pni, zobaczyli polanę, na której wycięto drzewa, a grunt porządnie 
wyrównano. Sporo osób, jak gdyby elfów w zielonych i brunatnych 
ubraniach, siedziało w krąg na pieńkach pozostałych po ściętych dębach. 
Pośrodku paliło się ognisko, a dookoła płonęły łuczywa zatknięte na kilku 
drzewach. Lecz najpiękniejsze w tej scenie było to, że wszyscy jedli, pili i 
śmiali się wesoło. 
  Zapach pieczeni taki miał urok, że cała kompania, nie tracąc czasu na 
narady, ruszyła naprzód i wbiegła na polanę, zgodnie chcąc prosić o 
jedzenie. Ledwie jednak pierwszy krasnolud pokazał się z lasu, wszystkie 
światła pogasły jakby zaczarowane. Ktoś musiał kopniakiem rozrzucić 
ognisko, bo wystrzeliło w górę, opadło deszczem iskier i szczerniało. 
Wędrowcy znaleźli się w nieprzeniknionych ciemnościach, przez długą 
chwilę nie widzieli się nawet wzajemnie. Szamotali się gorączkowo, na 
oślep, przewracali przez kłody, rozbijali o pnie, krzyczeli i zwoływali tak 
hałaśliwie, że musieli pobudzić na milę wokół wszelkie stworzenia w 
puszczy, aż wreszcie zebrali się i policzyli po omacku. Oczywiście w tym 
zamieszaniu stracili zupełnie orientację i nie mieli pojęcia, w którym 
kierunku należy szukać ścieżki; zabłąkali się beznadziejnie, a w każdym 
razie do rana nie mogli nic przedsięwziąć. 
  Nie było innej rady, jak rozłożyć się na nocleg tam, gdzie stali; nie 
śmieli nawet przeszukiwać polany, gdzie pewnie poniewierały się resztki 
jedzenia, bali się bowiem rozłączać. Nie leżeli jednak długo, Bilbo ledwie 
zaczynał drzemać, kiedy Dori, który pierwszy stanął na warcie, odezwał 
się donośnym szeptem. 
  - Światła wracają znów tutaj. Jest ich więcej niż przedtem. 
  Wszyscy się zerwali. Rzeczywiście, gdzieś w pobliżu błyskały migotliwe 
światełka, dochodziły też zupełnie wyraźnie jakieś głosy i śmiechy. 
Krasnoludy - hobbit także - zaczęły pełznąć z wolna w tamtą stronę 
gęsiego, a każdy trzymał w ciemnościach rękę na plecach poprzednika. 
Gdy już byli blisko, Thorin rzekł: 
  - Tym razem nie będziemy wyskakiwać znienacka. Niech się nikt nie 
rusza, póki nie dam rozkazu. Wyślę najpierw samego pana Bagginsa, on 
się z nimi rozmówi. Nie zlękną się z pewnością hobbita ("Ha! - pomyślał 
Bilbo - a hobbit ich?"), a w każdym razie mam nadzieję, że mu nie zrobią 
krzywdy. 
  Dotarłszy do granicy świetlnego kręgu, wypchnęli nagla Bilba naprzód. 
Zanim zdążył wsunąć pierścień na palec, wypadł w blask bijący od 
ogniska i pochodni. Niestety! Wszystkie światła znów pogasły 
natychmiast i zaległy głuche ciemności. 
  Jeśli poprzednio trudno im było pozbierać się do gromady, to teraz mieli 
z tym jeszcze więcej kłopotu. A hobbita w ogóle nie mogli znaleźć. 
Liczyli się raz i drugi, i wciąż było ich tylko trzynastu. Zaczęli więc 
krzyczeć i wołać: "Bilbo Baggins! Hobbit! Do licha, Bilbo! Hej! Gdzieżeś 
się podział, niezdaro?" - i tak dalej, wciąż jednak bez skutku. 
  Stracili juz nadzieję, gdy nagle Dori wpadł na hobbita przypadkiem. 
Przewrócił się w ciemnościach, myśląc, że potknął się o kłodę, a 
tymczasem był to Bilbo, skulony na ziemi i uśpiony. Długo nie mogli się 
go dobudzić, a kiedy w końcu się ocknął, wcale im nie podziękował. 
  - Miałem taki śliczny sen - powiedział. - Śniło mi się, że jadłem 
wspaniały obiad. 
  - Wielkie nieba! Drugi Bombur! - zawołały krasnoludy. - Nie opowiadaj 
nam swoich snów. Przyśnionym obiadem nikt się nie naje, tym bardziej że 
nie możesz się nim z nami podzielić. 
  - Lepszego obiadu nie mogę się w tym przeklętym lesie spodziewać - 
mruknął Bilbo i położył się obok krasnoludów, usiłując zasnąć na nowo i 
odnaleźć swój miły sen. 
  Lecz światła w lesie nie dały o sobie zapomnieć. W jakiś czas potem, 
jakoś już chyba pod koniec nocy, Kili, który z kolei pełnił wartę, zbudził 
towarzyszy mówiąc: 
-   Istna iluminacja zaczęła się znów niedaleko nas w lesie: zapalono setki 
pochodni i mnóstwo ognisk, a wszystkie naraz, z pewnością magicznym 
sposobem. Posłuchajcie, tam śpiewają i grają na harfach. 
  Chwilę przysłuchiwali się leżąc na ziemi, potem doszli do wniosku, że 
pokusa jest nie do odparcia i że trzeba raz jeszcze spróbować, czy nie uda 
się uzyskać jakiejś pomocy. Znowu się więc zerwali, ale tym razem 
skutek miał być wręcz katastrofalny. Zobaczyli ucztę jeszcze wspanialszą 
niż poprzednio; na honorowym miejscu w długim szeregu ucztujących 
siadział leśny król, w koronie z liści na złocistych włosach, i wyglądał 
zupełnie tak, jak go Bombur widział we śnie. Puchary krążyły z rąk do 
rąk, elfy podawały je sobie nawet poprzez ogniska, śpiewając pryz tym i 
przygrywając na harfach. Biesiadnicy mieli kwiaty wplecione w lśniące 
włosy, drogie kamienie, zielone i białe, błyszczały im na kołnierzach i 
pasach, twarze i pieśni tchnęły wesołością. Śpiewali głośno, czysto i 
pięknie, kiedy nagle Thorin stanął przed nimi. 
  Pieśń urwała się w pół słowa, zapadła głucha cisza. Światła pogasły. 
Ogniska zasyczały w kłębach dymu. Popiół i iskry bychnęły w oczy 
krasnoludom, a las znowu napełnił się lamentem i krzykiem. 
  Bilbo biegał w kółko (tak mu się przynajmniej zdawało), w kółko i 
nawoływał wciąż: "Dori, Nori, Ori, Oin, Gloin, Fili, Kili, Bombur, Bifur, 
Bofur, Dwalin, Balin, Thorin!" - a tymczasem głosy, których właścicieli 
nie mógł wypatrzyć ani zmacać w ciemności, wykrzykiwały te same 
imiona, dodając oczywiście niekiedy: "Bilbo!". Lecz głosy te stopniowo 
oddalały się od hobbita, dochodziły coraz bardziej przytłumione, a 
chociaż w pewnym momencie wydało mu się, że zmieniły ton i gdzieś 
bardzo daleko zabrzmiały jak wrzask przerażenia i wołanie o ratunek - 
wszystko w końcu ucichło; Bilbo znalazł się zupełnie sam w głuchej ciszy 
i nieprzeniknionych ciemnościach. 
  Była to jedna z najgorszych chwil jego życia. Lecz szybko rozstrzygnął, 
że nie warto podejmować jakichkolwiek prób, dopóki dzień nie wstanie i 
nie rozjaśni choć trochę mroków, i że nie ma sensu trawić resztek sił na 
błądzenie po lesie, skoro nie można liczyć na śniadanie, które by go 
rankiem pokrzepiło znowu. Siadł więc oparłszy się plecami o jakieś 
drzewo i marzył - nie pierwszy raz i nie ostatni! - o swojej własnej, 
dalekiej norce i o jej bogatych spiżarniach. Pogrążony we wspomnieniach 
boczku, jajek, grzanek i masła, nagle poczuł jakieś dotknięcie. Coś jakby 
mocny, lepki sznurek oplotło lewą rękę hobbita, a kiedy chciał się zerwać, 
stwierdził, że takie same więzy splątały mu już nogi; próbując wstać 
przewrócił się więc natychmiast. 
  Wtedy olbrzymi pająk, który korzystając z drzemki Bilba oplótł go swoją 
siecią, wysunął się zza jego pleców. Bilbo widział tylko oczy napastnika, 
lecz czuł dotyk włochatych nóg, gdy pająk pracowicie owijał go całego 
obrzydliwą nicią. Na szczęście hobbit ocknął się w porę. Jeszcze chwila, a 
nie mógłby poruszyć bodaj jednym palcem, i tak musiał stoczyć ciężką 
walkę, nim się wyzwolił. Najpierw zaczął bić wstrętnego potwora rękami, 
tamten zaś usiłował obezwładnić go trucizną, jak to robią małe pająki z 
muchami; Bilbo jednak przypomniał sobie, że ma u boku mieczyk, i dobył 
go z pochwy. Pająk odskoczył, a hobbit błyskawicznie przeciął więzy 
krępujące mu nogi. Z kolei sam zaatakował. Pająk najwidoczniej nigdy 
dotąd nie spotkał stworzenia uzbrojonego w tak groźne żądło; gdyby nie 
brak doświadczenia, umykałby z pewnością szybciej. Bilbo dopadł go, 
nim zniknął w ciemnościach, i rąbnął mieczem między oczy. Pająk jakby 
oszalał: zaczął podrygiwać, kręcić się, konwulsyjnie wywijać nogami, aż 
hobbit dobił go drugim ciosem i sam wyczerpany padł, tracąc na dłuższy 
czas przytomność. 
  Kiedy ją odzyskał, otaczało go zwykłe w puszczy światło dzienne, mętne 
i szare. Martwy pająk leżał tuż obok, ostrze zaś mieczyka poznaczone 
było czarnymi plamami. Ale świadomość, że zabił olbrzymiego pająka i 
że zrobił to zupełnie sam, w ciemnościach, bez pomocy czarodzieja, 
krasnoludów czy kogokolwiek w świecie - jakoś dodała panu Bagginsowi 
otuchy. Nowy duch w niego wstąpił, mimo pustki w brzuchu poczuł się 
mężniejszy, bardziej bojowy, gdy otarłszy o trawę ostrze miecza chował 
go znów do pochwy. 
  - Dam ci imię - rzekł do mieczyka. - Odtąd nazywasz się Żądłem. 
  To rzekłszy ruszył na zwiady. Las był ponury i milczący, lecz Bilbo 
wiedział, że musi najpierw poszukać kompanów, którzy chyba nie mogli 
być daleko, jeśli ich nie wzięły do niewoli elfy (lub jakieś groźniejsze 
stwory). Hobbit rozumiał, że krzyczeć byłoby niebezpiecznie, stał więc 
czas jakiś w rozterce, nie mając pojęcia, w którą stronę iść, by trafić z 
powrotem na ścieżkę i odnaleźć przyjaciół. 
  - Ach, czemuż nie słuchaliśmy przestróg Beorna i Gandalfa! - wyrzekał. 
- Wpadliśmy okropnie! Gdybyż to my, ale to właśnie najgorsze, że jestem 
tylko ja, samiuteńki. 
  Wreszcie na chybił trafił wybrał kierunek, z którego - jak mu się zdawało 
- słyszał nocą ostatnie krzyki; na szczęście (Bilbo urodził się pod 
szczęśliwą gwiazdą) zgadł mniej więcej trafnie, jak się z dalszego ciagu 
przekonacie. Raz powziąwszy decyzję zaczął się skradać przez las bardzo 
ostrożnie i przemyślnie. Hobbici umieją poruszać się bardzo cicho, 
zwłaszcza w lasach - już wam o tym wspominałem. Bilbo w dodatku 
wsunął na palec pierścień, zanim się puścił w tę drogę. Toteż pająki nie 
słyszały ani też nie widziały, gdy się zbliżał. 
  Przeszedł tak chyłkiem spory kawałek lasu, gdy spostrzegł przed sobą 
zakątek, w którym mrok zalegał szczególnie gęsty, nawet w tej puszczy 
niezwykły, jak gdyby noc zostawiła po sobie czarną, nie zmytą przez świt 
plamę. Bilbo podkradł się bliżej i wtedy stwierdził, że plama skłąda się z 
siecie pajęczych, rozsnutych jedna za drugą i splątanych z sobą w gąszcz. 
Nagle zobaczył wśród tych sieci pająki, ogromne i szkaradne, zaczajone w 
gałęziach nad jego głową. Pierścień pierścieniem, lecz hobbit zadrżał z 
przerażenia na myśl, że pająki mogłyby go dostrzec. Ukryty za drzewem 
obserwował je czas pewien, aż w ciszy i spokoju lasu dosłyszał, że 
wstrętne stwory rozmawiają między sobą. Głosy miały przenikliwe, 
skrzeczące i syczące, ale Bilbo rozumiał wiele z tego, co mówiły. A 
mówiły o krasnoludach! 
  - Ciężko było, ale się opłaciło - rzekł jeden pająk. - Skórę mają 
obrzydliwie grubą, to prawda, założę się jednak, że w środku są bardzo 
soczyste. 
  - Aj, aj, co to będzie za przysmak, jeśli trochę przedtem powiszą - rzekł 
drugi. 
  - Nie trzymajcie ich za długo - wtrącił się trzeci. - Już i tak nie są takie 
tłuste, jak być powinny. Widać nie odżywiały się ostatnimi czasy dość 
dobrze. 
  - Ja wam radzę, zabijmy je od razu - syknął czwarty. - Zabijmy, a potem 
niech trochę jeszcze powiszą. 
  - Pewnie już nie żyją do tej pory - powiedział pierwszy. 
  - Gdzie tam! Przed chwilą widziałem, jak się któryś szamotał. Myślę, że 
zbudził się właśnie z miłego snu. Chodźcie, pokażę wam. 
  To mówiąc tłusty pająk pomknął po nitce pajęczyny na wysoką gałąź, z 
której zwisało rzędem dwanaście jakby kokonów. Kołysały się w mroku i 
Bilbo dopiero teraz je zauważył; serce mu zamarło ze zgrozy, kiedy 
dostrzegł sterczącą z oplotu pajęczyny tu nogę krasnoluda, ówdzie czubek 
nos, brodę albo kaptur. 
  Pająk skierował się do najgrubszego kokonu. "To z pewnością tan biedak 
Bombur" - pomyślał Bilbo, wpatrując się bystro w wystający nochal. Z 
wnętrza pajęczego worka dobył się stłumiony wrzask, a koniec stopy 
wyrwał się z więzów i wymierzył pająkowi celnego, potężnego kopniaka. 
A więc dusza kołatała się jeszcze w Bomburze! Plasnęło tak, jakby któs 
kopnął dziurawą piłkę, pająk rozwścieczony zleciał z gałęzi i byłby się 
rozbił na ziemi, gdyby w ostatniej chwili nie złapał się własnej nici. 
  Inne pająki przyjęły to śmiechem. 
  - Miałeś rację - mówił - nasze przysmaki jeszcze żyją, a nawet wierzgają. 
  - Zaraz z nimi zrobię porządek - syknął rozgniewany pająk, wspinając 
się po nitce z powrotem na gałąź. 
  Bilbo uznał, że nadszedł dla niego moment działania. Dostać się na 
drzewo do wstrętnej bestii nie mógł, nie miał też łuku ani strzał. 
Rozglądając się wokół spostrzegł mnóstwo kamyków leżących tuż, jakby 
w łożysku wyschłego potoku. Hobbit miał wprawę w rzucaniu 
kamieniami. Nie potrzebował szukać długo, by znaleźć zgrabny, gładki 
kamyk jajowatego kształtu, w sam raz pasujący mu do ręki. Gdy Bilbo był 
mały, nieraz zabawiał się ciskaniem kamieni, tak że króliki, wiewiórki, a 
nawet ptaki uciekały mu błyskawicznie z drogi, jeśli zauważyły, że się 
schyla; dorósłszy spędzał wiele czasu na takich grach jak palant, piłka i 
kręgle - słowem, lubił spokojne zabawy polegające na rzucaniu do celu; 
Bilbo zna różne sztuki prócz puszczania kółek z dymu, zadawania i 
rozwiązywania zagadek i gotowania, chociaż nie miałem dotąd czasu, aby 
wam o tym powiedzieć. Teraz również nie czas na te rzeczy. Bo nim 
Bilbo uzbierał dość kamieni, pająk dostał się na gałąź Bombura i już 
gotował się go zabić. W tym okamgnieniu Bilbo cisnął kamieniem. Trafił 
prosto w głowę. Pająk bezwładnie spadł z drzewa, plasnął o ziemię i legł 
z podkurczonymi nogami. 
  Następny kamień ze świstem przeciął gęstą sieć, porwał nici i paf! - 
uśmiercił na miejscu tkwiącego w jej środku pająka. Wtedy w gromadzie 
pająków wszczęło się okropne zamiesznia, tak że przez chwilę żaden z 
nich nie myślał o krasnoludach, możecie mi wierzyć. Pająki nie widziały 
Bilba, lecz orientowały się, z której strony sypią się pociski. Z szybkością 
błyskawicy zbiegły wszystkie, kołysząc się na nitkach nad głową hobbita, 
zarzucając wszędzie wkoło sieci tak gęsto, że w powietrau zaroiło się od 
nich jak od węży. 
  Ale Bilbo już zdążył odskoczyć w inne miejsce. Przyszło mu na myśl, że 
najlepiej będzie odciągnąć rozwścieczone pająki jak najdalej od 
krasnoludów; chciał więc obudzić ich ciekawość, podrażnić je i 
rozgniewać. Gdy już z pięćdziesiąt bestii zgromadziło się nad jego 
poprzednim posterunkiem, cisnął kilka kamieni najpierw w ten tłum, a 
potem dalej, celując w pająki, które zatrzymywały się nieco w tyle za 
tamtymi. Wreszcie tańcząc wśród drzew zaśpiewał im na złość, żeby 
wszystkie pociągnąć ku sobie; liczył przy tym, że krasnoludy usłyszą i 
poznają jego głos. 
  Oto co śpiewał Bilbo: 
 
Stare pajęczysko 
Sieć obrzydłą tka. 
Chciałby mnie wypatrzyć - 
Przed oczyma mgła. 
Obrzydluchu - ktoś jest zacz, 
Chociaż ciemno - dobrze patrz, 
Kto to tutaj człapie! 
Stary łachmaniarzu, 
Choćbyś z gniewu pękł, 
Nic tu nie wypatrzysz 
Pośród skalnych wnęk. 
Obrzydluchu - ktoś jest zacz, 
Zejdź z gałęzi - dobrze patrz - 
I tak mnie nie złapiesz! 
 
  Niezbyt dowcipnie, ale pamiętajcie, że musiał tę piosenkę sklecić sam, 
na poczekaniu, i to w bardzo niesprzyjającym momencie. W każdym razie 
odniosła taki skutek, jakiego sobie Bilbo życzył. Śpiewając rzucał dalej 
kamieniami i przytupywał. Wszystkie niemal pająki pogoniły za nim: 
jedne spuściły się na ziemię, inne biegały po gałęziach z drzewa na 
drzewo lub przerzucały nowe pajęcze mosty przez ciemności lasu. 
Kierując się słuchem, dopędzały go szybciej, niż przewidywał. Były 
rozwścieczone. Nie mówiąc już o kamieniach, żaden pająk na świecie nie 
lubi, kiedy go ktoś nazwie starym pajęczyskiem, no a za przezwisko 
obrzydlucha każdy by się obraził. 
  Bilbo przemknął, lecz niektóre pająki rozbiegły się w różne strony po 
swojej ojczystej polanie i zaczęły pilnie prząść sieci, zamykając nimi 
wszystkie wolne przejścia między drzewami. Wkrótce hobbit miał znaleźć 
się uwięziony w zagrodzie z grubej pajęczyny - tego się przynajmniej 
spodziewały pająki. Bilbo stanął pośród uwijających się, przędących swe 
nici stworów, zebrał całą odwagę i zaśpiewał nową piosenkę: 
 
Wstrętny Gniocie, podła Klucho, 
Coś z tą waszą siecią krucho! 
Chociaż smaczny ze mnie kąsek - 
Szukaj wiatru wśród gałązek! 
 
Tutaj jestem - tu się chowam, 
Na nic wasza wstrętna zmowa! 
Nie wystarczy bowiem chcieć, 
Nie złapiecie mię w swą sieć! 
 
  Skończywszy odwrócił się i zobaczył, że pajęczyna zasnuła już ostatnie 
przejście między dwoma wysokimi drzewami, ale na szczęście nie była to 
prawdziwa gęsta sieć, tylko długie pasma grubej nici w pośpiechu 
przerzucone od pnia do pnia. Błysnął mieczyk, Bilbo na strzępy pociął 
pajęczyny i śpiewający wydostał się z zamknięcia. 
  Pająki zobaczyły mieczyk, chociaż wątpię, czy wiedziały, co to jest; 
rzuciły się wszystkie w pogoń za hobbitem, biegnąc po ziemi, przez 
gałęzie, przebierając kosmatymi nogami, trzaskając szczypcami, 
wytrzeszczając oczy, pieniąc się z wściekłości. Ścigały go w głąb lasu, aż 
wreszcie Bilbo zatrzymał się, nie mając odwagi zapuszczać się dalej. 
Ciszej niż myszka pomknął z powrotem. 
  Rozumiał, że czasu na działanie ma bardzo mało. Pająki wkrótce zrażą 
się bezskutecznym pościgiem i wrócą na swoje drzewa, do wiszących 
bezwładnie krasnoludów. Nim się to stanie, trzeba uwolnić przyjaciół. 
Największą trudność przedstawiało dla hobbita wylezienie na długą gałąź, 
u której kołysały się kokony. Nie poradziłby sobie z tym chyba nigdy, 
gdyby nie to, że na szczęście któryś z pająków zostawił długą nić 
spuszczoną z drzewa aż do ziemi; lepiła się hobbitowi do ręki i kaleczyła 
skórę, lecz jakoś z jej pomocą wydrapał się na górę - po to, by natknąć się 
od razu na starego, ociężałego, szkaradnego pająka, który tu wytrwał na 
straży więźniów i skracał sobie czas podszczypując to jednego to 
drugiego, żeby wybrać najsoczystszego do pożarcia. Łotr zamierzał 
rozpocząć ucztę nie czekając na powrót kamratów, lecz pan Baggins 
zdążył w porę i nim pająk zrozumiał, co się święci, dźgnięty mieczykiem 
hobbita stoczył się bez życia z gałęzi. 
  Bilbo miał teraz przystąpić do uwalniania krasnoludów. Ale jak to 
zrobić? Jeśli przetnie sznur, na którym wisi kłąb pajęczyny, nieszczęsny 
krasnolud runie z impetem z bardzo wysoka na ziemię. Pełznąc wzdłuż 
gałęzi - co wprawiało biednych wisielców w dziwaczny taniec, tak że 
kołysali się niby dojrzałe owoce - Bilbo dosięgnął pierwszego z brzegu 
kłębka. 
  "Fili albo Kili" - pomyślał dostrzegając czubek niebieskiego kaptura. - 
"Raczej Fili" - stwierdził, bo długi nos wystawał spośród oplotu 
pajęczyny. Wychylając się ryzykownie, zdołał przeciąć większość 
mocnych, lepkich nici spowijających krasnoluda i wtedy oczywiście Fili 
po kilku gwałtownych ruchach wyplątał się niemal cały na wierzch. 
Muszę wyznać, że Bilbo wybuchnął śmiechem na widok biedaka, który 
wymachiwał zdrętwiałymi rękami i nogami i podrygiwał na nitce pajęczej 
opasującej go pod pachami - zupełnie jak pajac na drucie. 
  Wreszcie Fili wygramolił się jakoś na gałąź i odtąd starał się w miarę sił 
pomagać hobbitowi, jakkolwiek czuł się bardzo marnie: zatruty był jadem 
pajęczym i zmęczony spędziwszy kilka godzin nocy i cały dzień w pozycji 
wiszącej, w ciasnych powijakach, z których ledwie nos mu wystawał, co 
go uratowało od całkowitego uduszenia. Długi czas minął, zanim oczyścił 
z obrzydliwych pajęczyn oczy i brwi, a brodę musiał po prostu krótko 
przystrzyc. We dwóch więc zabrali się do wyciągania jednego po drugim 
krasnoludów na gałąź, potem zaś do uwalniania ich z więzów. Żaden nie 
był w lepszym stanie niż Fili, a ten i ów czuł się nawet jeszcze gorzej. 
Niektórzy prawie wcale nie mogli w pajęczej sieci oddychać (okazuje się, 
że długi nos bywa pożyteczny), a niektórzy więcej ucierpieli od jadu. 
  Tym sposobem wyzwolony został Kili, Bifur, Bofur, Dori i Nori. Biedny 
Bombur tak był wyczerpany - jako najtłuściejszy doznał najwięcej 
uszczypnięć i szturchańców  - że osunął się z gałęzi i spadł jak kamień na 
ziemię, szczęściem trafiając na grubą warstwę liści, i tam legł bez siły. 
Lecz wciąż jeszcze pięciu krasnoludów dyndało na drzewie, gdy pająki, 
bardziej niż przedtem rozwścieczone zaczęły sciągać z powrotem do 
swojej siedziby. 
  Bilbo cofnął się do nasady gałęzi i zagrodził drogę pająkom 
wspinającym się po pniu. Ratując Fila zdjął z palca pierścień i dotychczas 
nie włożył go ponownie, więc wszystkie pająki syczały i pluły na jego 
widok: 
  - Teraz widzimy cię, wstrętna mała pokrako! Wyssiemy cię, a kości i 
skórę powiesimy na drzewie. Uf! On ma żądło, co? Ale i tak dobierzemy 
się do niego, a wtedy powisi ze dwa dni głową na dół. 
  Tymczasem krasnoludy pracowały nad uwolnieniem ostatnich więźniów, 
tnąc pajęczyny nożami. Wkrótce wszyscy byli wolni, jakkolwiek niepewni 
dalszego losu. Nocą pająki złowiły ich bez trudu, ale wtedy krasnoludy 
zostały zaskoczone znienacka i w ciemnościach. Teraz zanosiło się na 
straszliwą walkę. 
  Nagle Bilbo spostrzegł, że kilka pająków otoczyło starego Bombura 
leżącego na ziemi i spętawszy go po raz wtóry, usiłuje porwać z sobą. 
Bilbo krzyknął i z mieczem rzucił się na pająki, które miał przed sobą. 
Cofnęły się w popłochu, a hobbit zsunął się po pniu do stóp drzewa, w 
sam środek zgromadzonych wokół Bombura wrogów. Takiego żądłą jak 
jego mieczyk pająki nie spotkały w swym życiu. Kłuł i siekł, błyskając 
tryumfalnie, ilekroć ugodził przeciwnika. Gdy pół tuzina potworów padło 
trupem, reszta uciekła zostawiając Bombura hobbitowi. 
  - Złaźcie na ziemię, złaźcie! - krzyknął na przyjaciół, wciąż jeszcze 
siedzących na gałęzi. - Na co tam czekacie? Żeby was znów spętano? 
  Widział bowiem, że pająki czają się gromadnie na sąsiednich drzewach i 
pełzną po gałęziach nad głowami krasnoludów. 
  Jedenastu krasnoludów naraz znalazło się w okamgnieniu pod drzewem: 
ten zsunął się po pniu, inny skoczył, jeszcze inny zleciał. Wszyscy prawie 
drżeli z osłabienia i ledwie trzymali się na nogach. Wreszcie jednak byli 
w gromadzie, licząc z biednym starym Bomburem - dwunastu; Bombura 
musieli podpierać z dwóch stron, zajęli się nim krewniacy, bracia Bifur i 
Bofur. Bilbo wciąż tańczył wywijając żądłęm, a setka rozzłoszczonych 
pająków wytrzeszczała na całą kompanię oczy, oblegając ją ze wszystkich 
stron, a także z góry. Położenie wydawało się beznadziejne. 
  Zawrzała bitwa. Niektóre spośród krasnoludów miały noże, inne kije, a 
wszystkie kamienie pod ręką; Bilbo oczywiście walczył swoim 
zaczarowanym mieczykiem. Raz i drugi odparto atak pająków, wiele z 
nich położono trupem. Lecz nie mogło to trwać długo. Bilbo gonił już 
resztkami sił, spośród krasnoludów ledwie czterech trzymało się mocno 
na nogach; można było przewidzieć, że wkrótce wszyscy padną jak 
zmęczone muchy. Pająki już snuły wokół nich sieci od drzewa do drzewa. 
  W końcu Bilbo nie widział innego ratunku jak wtajemniczyć przyjaciół 
w sekret swojego pierścienia. Godził się na to bardzo niechętnie, lecz nie 
było wyboru. 
  - Za chwilę zniknę - powiedział. - Postaram się wywabić stąd pająki. Wy 
trzymajcie się kupą i umykajcie w przeciwną niż ja stronę, tam w lewo, bo 
to jest chyba kierunek, w którym traficie na polanę, gdzie ostatni raz 
widzieliśmy ognisko elfów. 
  Niełatwo było wytłumaczyć plan krasnoludom: w głowach im jeszcze 
szumiało, a dodatku zgiełk panował okropny, szczękały kije, stukały 
miotane kamienie. Wreszcie Bilbo widząc, że nie sposób dłużej zwlekać, 
bo krąg pająków z każdą sekundą się zacieśnia, wsunął nagle pierścień na 
palec i ku zdumieniu przyjaciół - zniknął im z oczu. 
  Po chwili spośród drzew, gdzieś od prawej strony, huknął głos: 
"Obrzydluchu! Łachmaniarzu!" To rozzłościło pająki okropnie. 
Zatrzymały się, wiele z nich pobiegło w las, kierując się głosem Bilba. 
Ten krzyk budził w nich taką wściekłość, że traciły po prostu głowy. 
Wówczas Balin, który lepiej od innych pojął zamysły hobbita, 
poprowadził całą kompanię do natarcia. Krasnoludy, zbite w ciasną 
gromadę, sypnęły gradem kamieni na przeciwnika i spychając pająki w 
lewo, przedarły się przez zasieki pajęczyn na zewnątrz. Daleko za nimi 
okrzyki i śpiew nagle umilkły. 
  Z rozpaczliwą nadzieją w sercu, że jednak Bilbo nie dał się złapać, 
krasnoludy parły naprzód. Niestety, nie dość szybko. Były chore i 
zmęczone, ledwie się wlokły, ledwie kuśtykały, a tymczasem sporo 
pająków następowało im jeszcze na pięty. Coraz to uciekinierzy musieli 
odwracać się i stawiać czoła potworom, które ich dopędzały. Kilka 
pająków już zdążyło wleźć na drzewa nad krasnoludami i zarzucało na 
nich swoje długie, lepkie nici. 
  Sytuacja znów stała się groźna, lecz niespodzianie wrócił Bilbo i 
zaatakował zaskoczone pająki znienacka od skrzydła. 
  - Marsz naprzód! Naprzód! - krzyczał. - Ja ich tu zabawię Żądełkiem. 
  Nie obiecywał na wiatr! Nacierał, odskakiwał wstecz, siekł pajęcze 
zapory, rąbał kosmate nogi, dźgał w tłuste brzuchy, jeśli który pająk 
ośmielił się do niego przybliżyć. Pająki szalały z wściekłości, pluły, 
pieniły się, syczały najokropniejsze przekleństwa. Ale bały się Żądełka 
jak śmierci. Nie ważyły się podchodzić zbyt blisko, odkąd ten mieczyk 
zjawił się znowu. Złościły się, miotały klątwy, a tymczasem zdobycz choć 
z wolna, lecz wytrwale wymykała się im z łap. Straszne to były chwile, a 
krasnoludom wydawały się długie jak godziny. Wreszcie, w momencie 
gdy Bilbo zrozumiał, że znużonym ramieniem nie udźwignie już w górę 
miecza, pająki nagle dały za wygraną, zaniechały dalszej pogoni i wróciły 
z niczym do swojej mrocznej siedziby. 
  Krasnoludy zorientowały się, że dotarły na skraj polany, gdzie elfy 
rozpalały ogniska; czy na to samo miejsce, na którym tej nocy widziały 
ucztę - trudno było rozstrzygnąć. Ale na pewno dobry czar panuje nad 
takim zakątkiem lasu, a pająki go nie znoszą. W każdym zaś razie 
dochodziło tu zielonawe światło, gałęzie nie tworzyły złowrogiego 
gąszczu i krasnoludy mogły nareszcie odpocząć i zaczerpnąć tchu. 
  Leżały czas jakiś sapiąc i dysząc, potem zaczęły Bilba zasypywać 
pytaniami. Musiał dokładnie wyjaśnić, jakim cudem potrafi znikać 
wszystkim z oczu, a historia o znalezieniu pierścienia tak ich 
zainteresowała, że na chwilę zapomniały o własnych tarapatach. 
Szczególnie Balin kazał sobie wciąż na nowo opowiadać o Gollumie, 
zagadkach i całej tej przygodzie, w której oczywiście pierścień odgrywał 
najważniejszą rolę. Ale kiedy zmierzchło, powstały nowe, inne zupełnie 
pytanie: gdzie jesteśmy? Gdzie jest nasza ścieżka? Skąd wziąć coś do 
jedzenia? Co począć dalej? Te pytania powtarzali bez końca i zdawało się, 
że od małego hobbita spodziewają się usłyszeć na nie odpowiedź. Widać 
z tego jasno, ze gruntownie zmienił się sąd krasnoludów o panu Bagginsie 
i że kompania nabrała dla niego wiele szacunku (jak to Gandalf 
przepowiedział). Nie narzekały, byle narzekać, lecz naprawdę oczekiwały, 
że Bilbo obmyśli jakiś wspaniały sposób ratunku. Dobrze teraz rozumiały, 
że zginęłyby, gdyby nie pomoc hobbita, i dziękowały mu wielokrotnie. 
Ten i ów nawet wstał i kłaniał mu się w pas, chociaż potem padał 
wyczerpany na ziemię i długą chwilę zbierać musiał siły, żeby się 
podnieść. Odkrycie tajemnicy, dzięki której mógł stawać się 
niewidzialnym, wcale nie umniejszyło ich szacunku dla Bilba. Hobbit 
miał nie mniej rozumu niż szczęścia, a na dodatek jeszcze czarodziejski 
pierścień - trzy bardzo cenne skarby. Doprawdy, tak go obsypali 
pochwałami, iż Bilbo zaczął wierzyć, że mimo wszystko tkwi w nim żyłka 
zuchwałego poszukiwacza przygód; więcej jednak czułby w sobie 
męstwa, gdyby było co na ząb położyć. 
  Ale nie było nic a nic. Żaden też z wędrowców nie miał siły, by wybrać 
się na poszukiwanie żywności i zagubionej ścieżki. Zagubiona ścieżka! 
Myśl o niej uporczywie nękała skołataną głowę Bilba. Siedział wpatrzony 
przed siebie, ale widział tylko nie kończący się las. Wkrótce wszyscy 
pomilkli. Z wyjątkiem Balina. Balin bowiem przez długi czas, gdy inni 
zaniechali rozmów i przymknęli oczy, powtarzał pod nosem, murcząc i 
chichocząc: 
  - Gollum! A niechże go! Więc takim sposobem przemknął wtedy koło 
mnie, hobbita! Teraz rozumiem! A powiadał, że po prostu czołgał się 
cichcem! Guziki w drzwiach zostawił. Dobry sobie ten Bilbo, Bilbo, bo, 
bo... - i Balin kiwnął się usypiając, a wtedy cisza zaległa na długo. 
  Nagle Dwalin otworzył jedno oko i rozejrzał się po kompanii. 
  - Gdzie jest Thorin? - spytał. 
  Jakby ich piorun trzasnął! Oczywiście, było ich razem trzynastu, 
dwunastu krasnoludów i jeden hobbit. Gdzie się podział Thorin? Jaki zły 
los mógł go spotkać, jaki czar, jakie dzikie bestie go porwały? Skulone na 
ziemi, zabłąkane krasnoludy drżały ze zgrozy. Tymczasem wieczór 
zmienił się w czarną noc, znużeni wędrowcy posnęli i śniły im się 
okropne sny. 
  Musimy ich na razie zostawić tak, śpiących w lesie, zbyt wyczerpanych i 
chorych, by pełnić kolejno wartę przy obozie. 
  Thorina wzięto do niewoli znacznie wcześniej niż resztę kompanii. 
Pamiętacie, jak Bilbo wkroczywszy w krąg świateł padł niby kłoda i usnął 
na miejscu? Następnym razem Thorin wysunął się naprzód i w momencie 
gdy światła pogasły, zapadł w kamienny sen. Nie słyszał nic, ani 
nawoływań zabłąkanych w ciemnościach przyjaciół, ani ich krzyków, gdy 
zostali zaatakowani i obezwładnieni przez pająki, ani zgiełku bitwy 
stoczonej następnego dnia. Wreszcie nadeszły leśne elfy, związały 
Thorina i zabrały z sobą. 
Bo owe istoty ucztujące w lesie były to oczywiście leśne elfy. Nie są one 
złe, ale mają tę wadę, że nie ufają nieznajomym. Chociaż rozporządzają 
potężną magią, zawsze są i były nawet w tamtych czasach bardzo 
ostrożne. Różnią się wyraźnie od elfów z zachodu, zwanych wysokimi, są 
od nich groźniejsze i mniej mądre. Większość (podobnie jak ich 
krewniacy, rozproszeni wśród wzgórz i po górach) pochodzi bowiem od 
starożytnych plemion, które nigdy nie przebywały na zachodzie i nie 
znały wróżek. Natomiast elfy "lekkie", elfy podziemne (czyli gnomy) oraz 
elfy morskie, zanim ściągnęły z powrotem w Szeroki Świat, żyły w 
tamtych krainach przez długie wieki, ucząc się czarów, zdobywając 
mądrość i wiedzę, opanowując magię, ćwicząc się w sztuce wyrabiania 
pięknych i cudownych przedmiotów. Na Szerokim Świecie elfy leśne 
przesiadywały w półmroku przed wzejściem słońca i księżyca, potem zaś 
wędrowały po lasach rosnących w tej stronie, gdzie słońce wschodzi. 
Najbardziej lubią skraj puszczy, stąd bowiem mogą niekiedy wymykać się 
na łowy lub robić wycieczki na otwarte tereny przy świetle księżyca i 
gwiazd; odkąd zjawili się ludzie, elfy stopniowo wycofywały się coraz 
głębiej w mroki. Zawsze jednak były i nadal są elfami, to znaczy dobrymi 
istotami. 
  W ogromnej grocie, o kilka mil od skraju Mrocznej Pusczy, na jej 
wschodnich brzegach, mieszkał podówczas najpotężniejszy król leśnych 
elfów. Pod kamiennymi drzwiami jego siedziby szumiała rzeka, która 
spod wzgórz leśnych płynęła przez puszczę dalej, na moczary 
rozciągające się u stóp zalesionej wyżyny. Olbrzymia grota rozgałęziała 
się na niezliczone mniejsze i miała wyjścia na wszystkie strony, a sięgała 
pod ziemię daleko i dzieliła się na mnóstwo korytarzy oraz wielkich sal; 
była jednak jaśniejsza i suchsza niż lochy goblinów, mniej też od nich 
głęboka i nie tak niebezpieczna. Zresztą poddani króla elfów przebywali 
najczęściej w lesie, tam polowali i tam budowali sobie domy lub szałasy z 
gałęzi. Spośród innych drzew szczególnie upodobali sobie brzozy. Grota 
służyła jako pałac królewski, obronny skarbiec i twierdza elfów w razie 
walki z nieprzyjaciółmi. 
  Służyła również jako więzienie. Tam więc elfy zawlokły Thorina, 
obchodząc się z jeńcem dość szorstko, ponieważ na ogół niezbyt lubią 
krasnoludów, a poza tym podejrzewały w nim wroga. Dawnymi czasy 
toczyły wojny z niektórymi rodami krasnoludów, oskarżając je o kradzież 
swoich skarbów. Sprawiedliwość każe mi wyjaśnić, że krasnoludy 
zupełnie inaczej przestawiały tę sprawę; twierdziły, że odebrały jedynie 
to, co im się należało, bo król elfów zawarł z nimi umowę na obróbkę 
złota i srebra, a kiedy robotę wykonano, odmówił zapłaty. Król elfów miał 
tę słabość, że kochał się w skarbach, szczególnie w srebrze i białych 
drogich kamieniach; a choć miał wielkie bogactwa, pragnął je pomnożyć, 
bo wciąż jeszcze nie dorównywał innym starodawnym władcom elfów. 
Lud jego nie trudził się w kopalniach, nie kuł kruszców, nie wyrabiał 
klejnotów, nie zajmował się też wiele ani handlem, ani uprawą ziemi. 
Wszystko to wie doskonale każdy krasnolud, widział także i Thorin, choć 
jego ród nie miał nic wspólnego z dawną zwadą, o której wspomniałem. 
Toteż bardzo go oburzyło złe traktowanie, jakiego doznał od elfów, kiedy 
uwolniony od czarów odzyskał przytomność. Postanowił sobie, że nie 
powie ani słowa o złocie i klejnotach, choćby go nie wiem jak za język 
ciągnięto. 
  Gdy postawiono Thorina przed obliczem króla, ten spojrzał na jeńca 
surowo i zaczął go brać na spytki. Ale Thorin odpowiadał tylko, że umiera 
z głodu. 
  - Dlaczego ty i twoi przyjaciele po trzykroć usilowaliście napaść na 
moich ucztujących poddanych? - spytał król. 
  - Nie napadaliśmy na nich - odparł Thorin - przyszliśmy prosić o 
jedzenie, bo umieraliśmy z głodu. 
  - Gdzie są teraz twoi kompani i co robią? 
  - Nie wiem, ale obawiam się, że umierają gdzieś w lesie z głodu. 
  - Coście robili w lesie? 
  - Szukaliśmy jadła i napoju, bo umieraliśmy z głodu. 
  - Ale po co przyszliście do lasu? - z gniewem spytał król. 
  Thorin zaciął zęby i nie powiedział więcej ani słowa. 
  - Niech i tak będzie! - rzekł król. - Zabierzcie go i zamknijce na cztery 
spusty. Poczekamy, aż się namyśli wyznać prawdę, choćby to miało trwać 
sto lat. 
  Elfy spętały Thorina, zaprowadziły do jednej z najgłębszych jaskiń, 
zamkniętej drzwiami z grubych desek, i tam pozostawiły w samotności. 
Dały mu jednak jeść i pić do syta, jeśli nie do smaku. Leśne elfy to bądź 
co bądź nie gobliny, obchodzą się zazwyczaj przyzowicie nawet z 
najgorszymi wrogami, gdy mają ich w swym ręku. Spośród wszystkich 
żywych stworzeń tylko dla olbrzymich pająków nie mają litości. 
  Leżał więc biedny Thorin w lochu króla elfów. A gdy się nacieszył 
chlebem, mięsem i wodą, zaczął się dręczyć myślą o swoich 
nieszczęsnych kompanach, nie wiedząc, co się z nimi stało. Wkrótce miał 
o nich usłyszeć, ale to już należy do następnego rozdziału i stanowi 
początek nowej przygody, w której raz jeszcze hobbit okaże się nader 
pożyteczny. 
 
 
9. Beczki 
 
  Nazajutrz po bitwie z pająkami Bilbo i jego towarzysze raz jeszcze 
podjęli desperacką próbę odszukania ścieżki, nim zamrą z głodu i 
pragnienia. Wstali z ziemi i powlekli się w kierunku, który ośmiu 
wędrowcom spośród trzynastu wydawał się właściwy, nigdy jednak nie 
zdołali sprawdzić, czy tak było rzeczywiście. Gdy odrobina światła za 
dnia rozjaśniająca mrok leśny, zmierzchłą znów i zmieniła się w czarność 
nocy, nagle w krąg zabłysły pochodnie jak setki czerwonych gwiazd. Elfy 
leśne, uzbrojone w łuki i oszczepy, obskoczyły wędrowców i rozkazały im 
zatrzymać się w miejscu. 
  Nie mogło być mowy o jakimkolwiek oporze. Nawet gdyby krasnoludy 
nie były tak wyczerpane, że właściwie chętnie oddawały się w niewolę, 
nie mogłyby się bronić mając za cały oręż małe noże przeciw strzałom 
elfów, które trafiały ptaka w locie nawet po ciemku. Toteż wszyscy 
posłuchali wezwania, siedli i po prostu czekali, co się dalej stanie. Z 
wyjątkiem Bilba, bo hobbit szybko wsunął pierścień na palec i uskoczył 
na bok. Dlatego to elfy, ustawiwszy związanych jeńców w długi szereg, 
doliczyły się dwunastu, Bilba zaś nie znalazły i nie włączyły do rachunku. 
  Nie słyszały go też ani nie czuły węchem drepcącego w pewnej 
odległości za blaskiem ich pochodni, gdy odprowadzały jeńców w głąb 
lasu. Krasnoludom zawiązano oczy, lecz nie stanowiło to wielkiej różnicy, 
skoro Bilbo, mając oczy otwarte, również nic nie widział i nie orientował 
się, dokąd idą, a wszyscy razem nie mieli pojęcia, skąd wyruszyli. Bilbo 
musiał dobrze wyciągać nogi, żeby nadążyć za światłami, bo elfy nie 
zważając na zmęczenie i osłabienie więźniów popędzały ich do jak 
najszybszego marszu. Król nakazał pośpiech. Niespodzianie pochodnie 
zatrzymały się i hobbit ledwie dogonił towarzyszy, gdy już wkraczali na 
most, przerzucony nad rzeką do królewskich drzwi. W dole czarna woda 
rwała osto, a most kończył się bramą u wylotu olbrzymiej groty, która 
ciągnęła się we wnętrzu stromej góry porosłej drzewami. Wielkie brzozy 
schodziły aż na sam brzeg rzeki, niemal wyrastając z wody. 
  Elfy pchnęły kolumnę jeńców na most, lecz Bilbo ociągał się chwilę na 
końcu pochodu. Ziejący wylot groty nie nęcił go wcale; dopiero w 
ostatnim momencie zdecydował się podzielić los towarzyszy i wśliznął 
się, depcąc na pięty ostatniemu z jedenastu elfów, nim ciężkie wrota 
królewskiej siedziby zatrzasnęły się z łoskotem. 
  Wewnątrz płonęły czerwono łuczywa, a elfy z eskorty więźniów 
śpiewały maszerując przez kręte, długi, rozbrzmiewające echem 
korytarza, zupełnie inne niż lochy goblinów, bo mniejsze, nie tak głęboko 
wydrążone pod ziemią i wypełnione świeższym powietrzem. W wielkiej 
sali, podpartej kolumnami wyciosanymi z litej skały, siedział w 
rzeźbionym drewnianym fotelu król elfów. Na głowie miał koronę 
splecioną z jagód i czerwonych liści, jesień bowiem już się zbliżała. 
Wiosną nosił koronę z leśnych kwiatów. W ręku trzymał berło z 
rzeźbionej dębiny. 
  Postawiono przed nim jeńców, a chociaż spojrzał na nich groźnie, kazał 
ich zaraz uwolnić z więzów, widząc, jak są obdarci i znużeni. 
  - Zresztą powrozy są tutaj niepotrzebne - rzekł. - Dla tych, których 
wprowadzono za moje zaczarowane wrota, nie ma drogi ucieczki. 
  Długo i dociekliwie wypytywał krasnoludy o ich zamiary, cel podróży, 
miejsce zamieszkania; niewiele więcej dowiedział się jednak od nich niż 
od Thorina. Więźniowie byli rozgoryczeni i zagniewani, toteż nie silili się 
nawet na uprzejmość. 
  - Cóż ci zawiniliśmy, o królu? - rzekł Balin, najstarszy pod nieobecność 
Thorina w kompanii. - Czy to zbrodnia zabłądzić w lesie, cierpieć głód i 
pragnienie, wpaść w zasadzkę pająków? A może pająki są u ciebie na 
służbie, może są twoimi ulubieńcami, skoro oburzasz się, żeśmy je 
pozabijali? 
  Te pytania oczywiście jescze bardziej rozgniewały króla, więc 
powiedział: 
  - Zbrodnią jest przekraczanie granic mojego królestwa bez pozwolenia. 
Czy nie wiesz, że wdarliście się do mojego państwa i używaliście dróg 
zbudowanych przez moich poddanych? Czy nie pamiętasz, że trzykrotnie 
zakłócaliście spokój moich dworzan ucztujących w lesie, a hałasując i 
krzycząc wywabiliście pająki z kryjówek? Wywołaliście tyle zamieszania, 
że mam prawo usłyszeć, co was tu sprowadza, a jeżeli nie zechcecie mi 
tego powiedzieć, zamknę was w więzieniu i będę trzymał, póki nie 
nauczycie się rozumu i grzeczności. 
  Potem kazał zamknąć każdego krasnoluda w osobnej celi, dać wszystkim 
jeść i pić, lecz nie wypuszczać nikogo za próg, chyba że któryś namyśli 
się i zechce odpowiedzieć na królewskie pytania. Nie wyjawił 
krasnoludom, że Thorin także jest jego jeńcem. Dopiero Bilbo wykrył ten 
sekret. 
  Biedny pan Baggins długo żył w tych podziemiach samotnie, wciąż w 
ukryciu, nie ośmielając się ani na chwilę zdjąć pierścienia, bojąc się 
zasnąć nawet wciśnięty w najciemniejszy, najodleglejszy zakątek. Nie 
mając nic innego do roboty, wędrował po całym pałacu króla elfów. 
Drzwi zamykały się czarodziejskim sposobem, lecz niekiedy udawało mu 
się wymknąć przez nie, jeśli się pośpieszył. Gromady elfów z królem na 
czele od czasu do czasu wyprawiały się na polowanie lub za jakimiś 
innymi sprawami do lasu czy też na otwarte przestrzenie za jego 
wschodnią granicą. Wówczas Bilbo, jeżeli się dobrze uwinął, mógł 
wyśliznąć się za elfami, chociaż zawsze było to niebezpieczne 
przedsięwzięcie. Raz i drugi omal nie zmiażdżyły go drzwi, zatrzaskujące 
się natychmiast po przejściu ostatniego elfa. Wmieszać się między elfy 
nie śmiał, bojąc się, że dostrzegą jego cień (jakkolwiek bardzo nikły i 
drżący w blasku pochodni) albo że któryś potknie się o niego i w ten 
sposób odkryje jego obecność. Nieczęsto więc wychodził z groty, a nawet 
gdy mu się to udawało, niewiele z tego miał pożytku. Nie chciał opuścić 
przyjaciół, nie wiedział też, jak by sobie bez nich poradził na świecie. Nie 
mógł dotrzymać kroku elfom na łowach, toteż nie zdołał odkryć drogi, 
która by go wyprowadziła z lasu; musiał włóczyć się biedak w pobliżu 
groty, wyczekując na sposobność powrotu do jej wnętrza. Poza nią 
głodował, ponieważ nie był myśliwym, lecz w grocie zdobywał 
pożywienie, kradnąc je po prostu ze spiżarni lub ze stołu, gdy nikogo nie 
było w pobliżu. 
  "Jestem jak włamywacz, który nie może się wydostać i jest zmuszony 
okradać dzień po dniu wciąż ten sam dom - myślał. - Oto 
najobrzydliwsze, najnudniejsze zdarzenie z całej tej nieszczęsnej, 
męczącej, dokuczliwej przygody! Jakże bym chciał znaleźć się znowu w 
mojej własnej norce, przy ciepłym kominku i jasnej lampie!" 
  Często też żałował, że nie może wezwać czarodzieja na ratunek, ale 
oczywiście nie było sposobu; wkrótce zrozumiał, że jeśli jest jakaś rada, 
musi ją znaleźć sam pan Baggins, bez niczyjej pomocy. 
  Po tygodniu czy dwóch takiego przyczajonego życia, śledząc i tropiąc 
strażników, wykorzystując wszelkie możliwości, jakie się nadarzały, 
odkrył, gdzie więziono krasnoludów. Odszukał dwanaście cel 
rozrzuconych w różnych częściach pałacu i po jakimś czasie nauczył się 
trafiać, gdzie tylko chciał. Ze zdumieniem dowiedział się pewnego dnia z 
rozmowy strażników, że jest jeszcze trzynasty więzień, zamknięty w 
najgłębszym, najciemniejszym lochu. Odgadł od razu, że chodzi o 
Thorina; wkrótce stwierdził, że się nie myli. Wiele musiał zwalczyć 
trudności, w końcu jednak znalazł trzynastą cele, wypatrzył moment, gdy 
nikogo nie było pod jej drzwiami, i porozumiał się z wodzem 
krasnoludów. 
  Thorin, zbyt przygnębiony, aby dłużej kipieć gniewem i obrazą, zaczynał 
przemyśliwać, czy nie powiedzieć królowi całej prawdy o skarbach i o 
celu wyprawy (widzicie z tego, jak bardzo upadł na duchu!), gdy 
niespodzianie usłyszał cichutki głos hobbita szepczącego w dziurkę do 
klucza. Uszom zrazu nie wierzył! Szybko jednak zrozumiał, że to nie 
może być omyłka, podszedł do drzwi i szeptem stoczył długą rozmowę ze 
stojącym na korytarzu hobbitem. 
  Dzięki temu Bilbo mógł zanieść skrycie innym uwięzionym 
krasnoludom polecenie Thorina, zawiadomić, że wódz znajduje się 
również w niewoli, tuż obok nich, i rozkazuje, by nikt nie zdradził 
królowi celu wyprawy, przynajmniej dopóty, póki Thorin nie da hasła. 
Thorin bowiem odzyskał ducha, gdy dowiedział się, jak hobbit ocalił 
krasnoludy od pająków, i umocnił się w postanowieniu, by nie okupywać 
u króla wolności obietnicą udziału w skarbach, dopóki nie zawiodą 
wszelkie inne nadzieje ratunku; to znaczy jeśli niezrównany, niewidzialny 
pan Baggins (o którym Thorin powziął teraz bardzo wysokie mniemanie) 
nie zdoła wymyślić jakiegoś sprytnego sposobu. 
  Wszystkie krasnoludy przyjęły chętnie tę decyzję. Każdy bowiem 
rozumiał, że jego własny udział w skarbach (które już uważali za swoje, 
mimo że na razie siedzieli w lochach, a smok nie został jeszcze pokonany) 
mocno by ucierpiał, gdyby leśne elfy zażądały części dla siebie; poza tym 
krasnoludy ufały hobbitowi. Pamiętacie pewnie, ze Gandalf przepowiadał 
taki obrót sprawy. Może właśnie to między innymi skłoniło czarodzieja do 
opuszczenia kompanii. 
  Bilbo jednak niezupełnie podzielał nadzieję przyjaciół. Nie podobało mu 
się wcale, że wszyscy na niego jednego liczą, wolałby mieć Gandalfa u 
boku. Ale próżno o tym marzyć; między nimi leżał prawdopodobnie 
czarny ogrom Mrocznej Puszczy. Siedział więc hobbit i myślał, głowa mu 
niemal pękała od wysiłku, ale żaden świetny pomysł jakoś się nie zjawiał. 
Pierścień zapewniający niewidzialność to rzecz wspaniała, lecz jeden 
pierścień nie mógł starczyć na czternaście osób. Oczywiście zgadujecie, 
że w końcu Bilbo wyratował przyjaciół z tej opresji; opowiem teraz, jak to 
się stało. 
  Pewnego dnia, błąkając się i szperając po kątach, Bilbo zrobił ciekawe 
odkrycie: wielkie drzwi nie były jedynym wyjściem z groty. Pod najniższą 
częścią pałacu płynął strumień, który trochę dalej na wschód, za stromym 
stokiem mieszczącym główną bramę, wpadał do Leśnej Rzeki. W miejscu 
gdzie podziemny strumień wypływał na powierzchnię, w zboczu wzgórza 
była brama wodna. Zastawa, sięgająca aż do dna rzeki broniła tego 
dostępu do groty. Często jednak zastawę podnoszono, bo drogą wodną 
dostarczano i wywożono różne towary. Kto by się z zewnątrz wśliznął 
przez zastawę, znalazłby się w ciemnym tunelu prowadzącym daleko w 
głąb wzgórza; w jednym wszakże miejscu, gdzie strumień płynął pod 
piwnicami pałacu, w stropie tunelu wycięto otwór i przykryto go 
mocnymi dębowymi drzwiami. Otwierały się one w podłodze królewskiej 
piwnicy, w której stały niezliczone rzędy beczek. Elfy leśne, a król 
bardziej jescze niż poddani, ogromnie lubią wino, chociaż w ich 
królestwie nie rodzi się winorośl. Sprowadzały więc wino, podobnie jak 
inne towary, z daleka, od swoich krewniaków z południa albo z winnic 
ludzi zamieszkujących odległe kraje. 
  Przyczajony za wielką beczką Bilbo zobaczył klapę w podłodze, zbadał 
jej przeznaczenie, a podsłuchując z ukrycia rozmów królewskiej służby, 
dowiedział się, w jaki sposób wino i różne towary dostają się rzeką lub 
lądem do Długiego Jeziora. Okazało się, że było tam miasto wzniesione 
przez ludzi na palach daleko od brzegów, pośrodku jeziora - dla obrony 
przed wszelkimi nieprzyjaciółmi, a zwłaszcza przed smokiem z Samotnej 
Góry. Z tego Miasta na Jeziorze beczki spławiano w górę Leśnej Rzeki. 
Niekiedy wiązano je razem w ogromne tratwy i za pomocą tyk lub wioseł 
pchano pod prąd; niekiedy ładowano beczki na płaskodenne łodzie. 
  Opróżnione beczki zrzucano przez klapę z piwnicy do strumienia, a 
potem otwierano bramę wodną i beczki, podskakując na wodzie, spływały 
z nurtem w dół, aż do odległego miejsca na wschodnim skraju Mrocznej 
Puszczy, gdzie brzegi zwężały się tak, że można było baryłki zatrzymać, 
powiązać z sobą i dalej w porządku wysłać z biegiem Leśnej Rzeki do 
Miasta na Jeziorze. 
  Długo siedział Bilbo dumając o Wodnej Bramie i zastanawiając się, czy 
nie dałoby się jej użyć do ucieczki, aż wreszcie wylągł się w głowie 
hobbita zarys desperackiego planu. 
  Właśnie zaniesono do cel kolację. Strażnicy ściągali z korytarzy, 
zabierając z sobą pochodnie i zostawiając tę część groty w ciemnościach. 
Bilbo podsłuchał, jak królewski piwniczy mówił do dowódcy straży: 
  - Chodź teraz ze mną, spróbujesz nowego wina, które właśnie 
dostarczono. Będę miał tej nocy ciężką robotę, bo trzeba piwnicę oczyścić 
z pustych beczek; napijmy się, żeby nabrać sił. 
  - Bardzo chętnie - odparł ze śmiechem dowódca straży. - Skosztuję wina 
wraz z tobą, przekonamy się, czy jest godne królewskiego stołu. Dziś w 
nocy król urządza ucztę, wstyd byłby, gdybyś podał kiepskie trunki. 
  Kiedy Bilbo to usłyszał, serce zabiło mu żywiej, zrozumiał bowiem, że 
szczęście mu sprzyja i że będzie mógł niezwłocznie wypróbować swój 
desperacki plan. Śledził dalej obu elfów; podczaszy z dowódcą straży 
zasiedli w małej piwniczce przy stole, na którym stanęły dwa wielkie 
dzbany. Wkrótce zaczęli pić śmiejąc się wesoło. Przypadek znów okazał 
się niezwykle dla Bilba łaskawy. Na ogół trzeba nie lada trunku, by spoić 
leśnego elfa, to było jednak szczególnie mocne wino z ogrodów 
Dorwiniona, przeznaczone nie dla żołnierzy i służby, lecz wyłącznie na 
królewskie uczty, do picia małymi kielichami, a nie z ogromnych 
dzbanów. 
  Nie upłynęło wiele czasu, gdy dowódca straży najpierw zwiesił głowę, 
potem złożył ją na stole i wreszcie usnął. POdczaszy przez chwilę jeszcze 
gadał i śmiał się sam do siebie, jakby wcale nie spostrzegając, co się z 
kompanem dzieje, lecz wkrótce on także skłonił głowę na stół i chrapnął 
do wtóru przyjacielowi. Wówczas do piwniczki wśliznął się hobbit. I oto 
już niebawem dowódca straży pozbył się kluczy, a Bilbo ile sił w nogach 
biegł korytarzem w stronę cel więziennych. Wielki pęk kluczy był trochę 
za ciężki dla hobbita, któremu też serce podchodziło co chwila do gardła; 
miał wprawdzie pierścień na palcu, nie mógł jednak zapobiec temu, by 
klucze od czasu do czasu nie szczęknęły i nie zadzwoniły głośno, i za 
każdym razem trząsł się cały z przerażenia. 
  Najpierw otworzył celę Balina i zamknął ją natychmiast starannie, gdy 
krasnolud znalazł się w korytarzu. Balin, jak łatwo sobie wyobrazić był 
okropnie zdziwiony, a chociaż rad wydostał się z przykrej, ciasnej 
kamiennej komórki, miał ochotę zadawać mnóstwo pytań i dowiedzieć się 
czegoś o zamiarach Bilba i o wszystkim w ogóle. 
  - Nie czas teraz na wyjaśnienia - powiedział hobbit. - Idź za mną i nie 
pytaj. Musimy trzymać się w gromadzie i pilnować, żeby się nikt nie 
odłączył. Uciekniemy wszyscy lub żaden - to nasza ostatnia szansa. Jeśli 
nas wykryją, kto wie, co król zrobi, prawdopodobnie zakuje wam ręce i 
nogi w kajdany. Proszę cię, mój drogi, nie zaczynaj teraz dyskusji. 
  Bilbo biegł więc od drzwi do drzwi, póki nie zebrał koło siebie dwunastu 
krasnoludów, z których żaden zresztą po tak długim więzieniu w 
ciemnościach nie ruszał się zbyt żwawo. Hobbitowi serce zamierało, 
ilekroć któryś z nich wpadał na drugiego, mruczał lub szeptał. "Ależ 
hałaśliwe te krasnale, niech ich licho!" - mówił sobie w duchu. Mimo to 
wszystko szło jak po maśle, nie spotkali nigdzie strażników. Tej nocy 
odbywała się w puszczy i w górnej królewskiej sali wielka jesienna 
zabawa, niemal wszyscy poddani króla elfów weselili się przy stołach. 
  W końcu po długiej wędrówce krasnoludy z Bilbem na czele dotarły do 
celi Thorina mieszczącej się w głębi podziemi, lecz na szczęście tuż obok 
piwnic królewskich. 
  - Na honor! - rzekł Thorin, gdy Bilbo otworzył celę i wywołał go 
szeptem na korytarz. - Gandalf, jak zwykle, powiedział prawdę. Okazałeś 
się w potrzebie znakomitym włamywaczem. Cokolwiek się odtąd zdarzy, 
będziemy już zawsze do twych usług. Ale co teraz mamy robić? 
  Bilbo zrozumiał, że przyszła chwila, by wytłumaczyć przyjaciołom plan, 
przynajmniej jego pierwszą część. Nie był jednak wcale pewien, jak 
krasnoludy przyjmą jego pomysł. Obawy rzeczywiście potwierdziły się, 
bo projekt nie przypadł im do gustu i zaczęły głośno protestować, nie 
zważając na grozę sytuacji. 
  - To oznacza sińce, rozbicie na kawałki i nieuchronne utopienie na 
dodatek - mruczały. - Mieliśmy nadzieję, że wymyślisz jakiś naprawdę 
rozsądny sposób, skoro zdobyłeś klucze. Ale ten pomysł to szaleństwo. 
  - A więc dobrze - odparł Bilbo, bardzo zgnębiony i trochę też 
zirytowany. - Wracajcie do swoich pięknych cel, pozamykam was znowu 
na trzy spusty; będziecie mogli siedzieć tam wygodnie i myśleć, póki nie 
wymyślicie czegoś lepszego; ale wątpię, czy uda mi się kiedykolwiek po 
raz drugi zdobyć klucze, choćbym i zechciał spróbować tej sztuki 
ponownie. 
  Na to nie mogli się zgodzić, więc umilki. W końcu oczywiście musieli 
zdecydować się na sposób proponowany przez hobbita, bo dla wszystkich 
była jasne, że na nic się nie zda szukać w ciemnościach drogi do górnych 
sal, że nie wywalczą sobie przejścia ani nie otworzą zaczarowanych 
drzwi; a lamenty i spory w korytarzu mogły ich narazić tylko na ponowne 
uwięzienie. Poszli więc za hobbitem, skradając się ku najniżej położonym 
piwnicom. Minęli uchylone drzwi, za którymi dowódca straży i podczaszy 
wciąż jeszce chrapali uśmiechając się błogo przez sen, wino Dorwiniona 
daje bowiem sen głęboki i przyjemny. Inną pewnie minę będzie miał 
dowódca straży następnego dnia, jakkolwiek Bilbo - przez życzliwośc - 
wstąpił do piwniczki i cichcem wsunął mu pęk kluczy z powrotem do 
kieszeni. 
  - To mu oszczędzi wiele przykrości w awanturze, jaka się jutro rozpęta - 
powiedział sobie Bilbo. - A przecież to niezły elf i dość przyzwoicie 
odnosił się do więźniów. W dodatku zadziwimy elfów tym bardziej. 
Pomyślą, że znamy potężne czary, skoro umieliśmy wyjść przez 
zamknięte drzwi i zniknąć. Zniknąć! Jeśli to ma się nam również udać, 
trzeba działać szybko! 
  Balinowi polecono pilnować dowódcę straży oraz podczaszego i ostrzec 
towarzyszy, gdyby któryś z tych dwóch się ocknął. Reszta kompanii 
weszła do piwnicy, z której otwierała się klapa nad tunelem podziemnego 
potoku. Nie wolno było marudzić. Bilbo wiedział, że lada chwila, 
stosownie do rozkazów, zjawi się kilku elfów, żeby pomóc podczaszemu 
w spychaniu pustych beczek przez otwór do strumienia. Stały już one 
rzędem pośrodku piwnicy. Beczki od wina nie nadawały się dla 
uciekinierów, trudno je było otworzyć, bo odbijając dna narobiliby hałasu, 
a nie mieli też sposobu, żeby je z powrotem zamknąć. Stały jednak 
między nimi również baryłki po innych towarach, jak masło, jabłka oraz 
produkty dostarczane wodą do królewskiego pałacu. 
  Wkrótce wybrano trzynaście takich baryłek, z których każda mogła 
pomieścić jednego krasnoluda. Właściwie były nawet za duże; wlazłszy w 
nie, krasnoludy z przerażeniem myślały, jak będą się obijać i trząść w ich 
obszernych wnętrzach, mimo że Bilbo upychał siano i wszelkie wyściółki, 
jakie mógł znaleźć naprędce, by w miarę możności zapewnić kamratom 
wygodę. W końcu dwunastu siedziało już w beczkach; najwięcej kłopotu 
sprawiał Thorin, który kręcił się i wił, narzekając jak wielki pies 
zamknięty w za ciasnej budzie. Kiedy na ostatku przyszła kolej na Balina, 
tan narobił hałasu, że w jego beczce brak dziur doprowadzających 
powietrze, i krzyczał, że się dusi, nim jeszcze Bilbo przybił denko z 
powrotem. Hobbit, jak umiał najstaranniej, pozatykał dziury w beczkach i 
umocował pokrywki. Został teraz sam i uwijał się po piwnicy, kończąc 
przygotowania i krzepiąc się wbrew prawdopodobieństwu nadzieją, że 
plan uda się szczęśliwie przeprowadzić. 
  Jeszcze minuta, a byłoby za późno. Ledwie bowiem zamknął ostatecznie 
baryłkę Balina, usłyszał głosy elfów i zobaczył w głębi korytarza 
migotanie pochodni. Gromada elfów śmiejąc się, rozmawiając i 
pośpiewując weszła do piwnic. W jednej z górnych sal odbywała się 
uczta, toteż pilno im było wrócić co prędzej do zabawy. 
  - Gdzie podczaszy? Gdzie stary Galion? - spytał któryś. - Nie widziałem 
go dzisiaj przy wspólnym stole. Powinien tu być i pokierować robotą. 
  - Pogniewam się, jeśli ten stary maruder spóźni się na umówioną porę - 
powiedział drugi. - Nie mam wcale ochoty tracić czasu tutaj, kiedy na 
górze kompania śpiewa. 
  - Ha, ha! - krzyknął ktoś. - Tu siedzi stary łotr z głową w dzbanku! 
Ucztował sobie na boczku z dowódcą straży! 
  - Potrząśnijcie nim, obudźcie! - wołali inni niecierpliwie. 
  Galion zżymał się, gdy nim potrząsano, gdy go budzono, a już 
najbadziej, gdy się z niego wyśmiewano. 
  - To wy się spóźniiliście - mamrotał. - Ja tu czekam i czekam, a wy tam 
na górze pijecie i zapominacie o służbowych obowiązkach. Nic dziwnego, 
że się wreszcie trochę zdrzemnąłem. 
  - Pewnie, że nic dziwnego - odpowiedzieli. - Wyjaśnienie mamy przed 
nosem, w dzbanku. Dajże i nam skosztować tego nasennego środka, nim 
się weźmiemy do roboty. Klucznika nie warto budzić. Widać po nim, że 
już dość sobie użył. 
  Dzban podawany z rąk do rąk obiegł całą kompanię i wszyscy nagle 
bardzo poweseleli. Nie stracili jednak całkiem rozsądku. 
  - Pomóż nam, Galionie! - krzyknął któryś. - Za wcześnie rozpocząłeś 
ucztę i w głowie ci się pomieszało. Między pustymi beczkami ustawiłeś 
pełne, sądząc z wagi. 
  - Róbcie, co do was należy, i nie gadajcie! - odfuknął podczaszy. - 
Pociągnęli leniuchy za dużo ze dzbana i teraz im się beczki wydają za 
ciężkie! Te, które tu przygotowałem, mają być wysłane, nie ma co się 
namyślać. Macie robić, co wam kazałem. 
  - Dobrze, dobrze! - wołali tocząc już beczki ku otworowi w podłodze. - 
Nie kto inny, ale ty odpowiesz, jeśli okaże się, że pełne masła baryłki z 
królewskiej spiżarni i najlepsze wino zepchniemy do rzeki, aby ludzie 
znad Jeziora mogli ucztować kosztem króla! 
 
Tocz się, tocz się, tocz się, tocz, 
Prędko, zgrabnie w dziurę wskocz, 
Leć do wody, stara beczko, 
Kręć się, wiruj, tańcz w kółeczko! 
 
  Tak przyśpiewywali, a już pierwsza beczka staczała się w czarną jamę, 
inne za nią pluskały w zimny strumień płynący o kilka stóp pod piwnicą. 
Niektóre beczki rzeczywiście były puste, inne kryły w swym wnętrzu po 
jednym krasnoludzie, ale wszystkie jedna po drugiej spadały w dół z 
pluskiem i łoskotem, zderzając się z sobą, zanurzając wodzie, obijając o 
ściany tunelu, potrącając nawzajem i podskakując. 
  Nagle Bilbo uprzytomił sobie, że coś jednak przeoczył w swoim planie. 
Ty zapewne zauważyłeś to już od dawna i może nawet śmiałeś się z 
hobbita. Ale czy byś na jego miejscu spisał się lepiej lub bodaj równie 
dobrze jak on - wątpie. No, tak! Sam Bilbo nie siedział w żadnej beczce, a 
gdyby nawet zdążył do którejś wleźć, nie było nikogo, kto by go mógł 
zamknąć. Wyglądało na to, że tym razem naprawdę straci kompanię na 
zawsze (już niemal wszystkie krasnoludy znikły w ciemnym wylocie 
otworu), zostanie sam i będzie musiał odtąd na wieki żyć ukryty jako 
włamywacz w grocie elfów. Gdyby mu się nawet udało wymknąć przez 
główne drzwi na górza, mało prawdopodobne, żeby odnalazł krasnoludy. 
Nie znał przecież drogi lądowej do miejsca, gdzie wyławiano beczki. 
Niepokoił się też, co stanie się z przyjaciółmi pozbawionymi jego 
pomocy, nie zdążył bowiem powiedzieć im o wszystkim, czego się 
dowiedział, ani o tym, co zamierzał dalej robić, kiedy się wydostaną z 
lasu. 
  Takie myśli kłębiły się w jego głowie, a tymczasem elfy, bardzo 
rozochocone, śpiewały otaczając kołem dziurę w podłodze. Kilku z nich 
już podbiegło, żeby ciągnąc za sznury podnieść zastawę w bramie i 
wypuścić na zewnątrz baryłki, skoro tylko wszystkie znajdą się w 
strumieniu. 
 
Niech was niosą bystre wody 
W kraj znajomy, w kraj lat młodych. 
Pożegnajcie loch ponury 
I północy zimne góry, 
Płyńcie z gęstwin czarnych lasów 
W kraj znajomy z dawnych czasów. 
Tu milczące stoją drzewa. 
A tam wiatr w szuwarach śpiewa, 
Trzcina rośnie na moczarach 
I zieleni się tatarak. 
Gwiazdy świecą, mgła się ściele, 
Nad stawami pachnie ziele, 
A gdy słońce wzejdzie cudnie, 
Płyńcie, płyńcie na południe. 
Tam gdzie jasny dzień rozbłyska, 
Krowy błądzą po pastwiskach, 
A po zboczach nad doliną 
Już dojrzewa w gronach wino. 
Tam gdzie słońce świeci cudnie, 
Na południe, na południe! 
Niech was niosą bystre wody 
W kraj znajomy, w kraj lat młodych. 
 
  Już ostatnia beczka toczyła się ku rozwartym w podłodze drzwiom. W 
rozpaczy, nie widząc innej rady, biedny mały Bilbo chwycił się jej i z nią 
razem dał się zepchnąć w czeluść. Plusnął do zimnej, czarnej wody, a 
beczka znalazła się nad nim. 
  Wynurzył się parskając i czepiając się klepek jak szczur, ale na próżno 
wytężał wszystkie siły; nie mógł wygramolić się na beczkę, która za 
każdym razem, ilekroć próbował się wspiąć wyżej, okręcała się wokół 
własnej osi i zatapiała hobbita pod sobą. Była pusta, tańczyła na 
powierzchni jak korek. Bilbo miał uszy pełne wody, mimo to słyszał 
jeszcze głosy elfów śpiewających na górze. Nagle klapa w podłodze 
piwnicy opadła z trzaskiem i śpiew przycichł. Bilbo w czarnym tunelu 
nurzał się w lodowatej wodzie, samiuteńki, bo nie można chyba uważać 
za towarzystwo przyjaciół zamkniętych szczelnie w baryłkach. 
  Wkrótce dostrzegł ponad sobą w ciemnościach jaśniejszą, szarawą 
plamę. Usłyszał skrzypienie wodnej bramy podnoszonej w górę i zewsząd 
otoczyły go tłumnie beczki i baryłki podskakujące na wodzie, zderzające 
się z sobą, cisnące się wszystkie naraz pod sklepione wyjście, w nurt 
strumienia. Hobbit, jak umiał, bronił się od zmiażdżenia i zgniecenia w 
ścisku; na szczęście po krótkiej chwili z tłoku zaczęły wysuwać się 
pojedyncze sztuki i kolejno wymykały się pod kamienną bramą w otwarty 
świat. Bilbo przekonał się wówczas, że dobrze się stało, iż nie zdołał 
wyleźć na wierzch swojej beczki, ponieważ w bramie nie było pod 
zniżającym się niespodzianie stropem nawet tyle miejsca, by zmieścić się 
mógł dodatkowo choćby najmniejszy hobbit. 
  Wypłynęli pod gałęzie drzew schylających się z obu stron nad 
strumieniem. Bilbo z niepokojem myślał, jak też czują się krasnoludy i 
czy dużo wody przedostaje się do wnętrza ich beczek. Niektóre z nich, 
mijając go w podskokach, zanurzały się dość głęboko, zgadywał więc, że 
w tych właśnie kryją się przyjaciele. 
  "Mam nadzieję, że przybiłem denka dość szczelnie! - myślał Bilbo; 
wkrótce jednak przestał troszczyć się o towarzyszy, mając zbyt wiele 
zmartwień z własną osobą. Udawało mu się jakoś utrzymywać głowę nad 
wodą, lecz dygotał z zimna i z lękiem zadawał sobie pytanie, czy nie 
wyzionie ducha, nim go jakiś szczęśliwy przypadek wybawi, na jak długo 
starczy mu sił w ramionach i czy nie lepiej byłoby zaryzykować rozstanie 
z beczką i spróbować wpław dotrzeć do brzegu. 
  Ale szczęśliwy przypadek trafił się w porę: prąd zniósł kilka beczek pod 
sam brzeg, gdzie zaczepiwszy o podwodny korzeń na chwilę przystanęły. 
Bilbo skorzystał z okazji i wdrapał się na swoją baryłkę, chwilowo 
unieruchomioną w tłoku. Wypełzł na wierzch jak na pół utopiony szczur i 
przylgnął tam, rozkładając szeroko ramiona, by w miarę możności 
utrzymywać beczkę w równowadze. Wietrzyk chłodził, lecz nie tak jak 
woda, toteż Bilbo pokrzepiał się nadzieją, że nie stoczy się nagle do 
strumienia, gdy beczki znów ruszą naprzód. 
  Po chwili ruszyły rzeczywiście, kręcąc się i klucząc, póki nie wpadły w 
główny nurt. Wtedy obawy Bilba okazały się słuszne, bo w istocie trudno 
mu było utrzymać się na beczce; bronił się jakoś od katastrofy, ale czuł się 
okropnie nieszczęśliwy w tak niewygodnej pozycji. Szczęściem hobbit był 
bardzo lekki, a beczka duża, przy tym trochę przeciekała i nabrała 
odrobinę wody. Mimo to żegluga na niej przypominała jazdę bez uzdy i 
strzemion na brzuchatym kucu, który stale ma ochotę tarzać się w trawie. 
  W ten sposób pan Baggins przybył wreszcie do miejsca, gdzie drzewa po 
obu brzegach przerzedziły się tak, że widział między nimi blade niebo. 
Czarny strumień nagle rozlał się szeroko i połączył z głównym łożyskiem 
Leśnej Rzeki spływającej wartko spod drzwi królewskiej groty. Tu cień 
lasu nie padał już na mroczną przestrzeń wody i w jej ruchomej tafli 
załamywało się roztańczone odbicie obłoków i gwiazd. Bysty prąd Leśnej 
Rzeki porwał beczki i baryłki aż pod północny brzeg, gdzie otwierała się 
rozległa zatoka. Wysypany żwirem rąbek wybrzeża leżał pod nawisłą 
skarpą i zamykał się od wschodu małym, skalistym przylądkiem 
wysuniętym na środek rzeki. Większość beczek osiadła na płyciźnie, parę 
jednak oparło się dopiero na kamiennej zaporze. 
  Na brzegu czuwało kilku elfów. Długimi tykami szybko zepchnęli 
wszystkie beczki na przybrzeżny żwir, przeliczyli je, powiązali sznurami i 
tak zostawili do rana. Biedne krasnoludy! Hobbitowi powodziło się na 
tym postoju niezgorzej. Ześliznął się ze swojej baryłki, dobrnął do brzegu 
i pomknął ukradkiem ku szałasom, które wypatrzył w pobliżu rzeki. Bez 
namysłu i skrupułów, nie czekając zaproszenia częstował się kolacją, o ile 
miał po temu sposobność; od dawna przecież zmuszony był to robić i aż 
za dobrze wiedział teraz, co to znaczy prawdziwy głód i czym się on różni 
od grzecznego zainteresowania smakołykami należycie zaopatrzonej 
spiżarni. Spostrzegł też migocące wśród drzew ognisko, a widok ten 
skusił go od razu, bo przemoknięte i podarte ubranie lgnęło mu do skóry, 
zimne i lepkie. 
  Nie wydaje mi się, bym musiał opowidać wam bardziej szegółowo o 
przygodach Bilba w ciągu tej nocy, bo już się zbliżamy do celu podróży 
na wschód i do ostatniej, największej przygody, trzeba się zatem spieszyć. 
Oczywiście zaczarowany pierścień zapewnił hobbitowi początkowo 
całkowite powodzenie, lecz później obecność jego zdradził ślad mokrych 
stóp i kałuże, które po sobie zostawiał, gdziekolwiek przystanął czy 
przysiadł. Dostał kataru, a ilekroć chciał się przyczić, alarmował elfy 
straszliwymi i daremnie tłumionymi napadami kichania. wkrótce powstał 
z tego powodu niemały zamęt w osiedlu nad rzeką, lecz Bilbo uciekł w 
las, unosząc bochen chleba, skórzany bukłak z winem oraz pasztet - 
wszystko zdobyte zgoła nielegalnym sposobem. Resztę nocy spędził, 
wciąż ociekając wodą, z dala od ognia, lecz wino pomogło mu przetrwać, 
a w dodatku przespał się nieźle w suchych liściach, mimo że miało się już 
pod jesień i było dość chłodno. 
  Ocknął się z głośniejszym niż wszystkie poprzednie kichnięciem. Świt 
już szarzał i nad rzeką elfy krzątały się wesoło. Związywano beczki w 
trawę, lada chwila kilku flisaków miało na niej popłynąć w dół rzeki, do 
Miasta na Jeziorze. Bilbo kichnął znowu. Przesechł nieco, ale trząsł się z 
zimna. Pobiegł nad rzekę ile sił w zdrętwiałych nogach i w ostatnim 
momencie zdążył wdrapać się na tratwę nie postrzeżony w ogólnym 
zgiełku. Szczęściem słońce nie świeciło wówczas jeszcze, więc cień nie 
zdradził hobbita i jakimś cudem Bilbo powstrzymał się na czas pewien od 
kichania. 
  Poszły w ruch tyki. Elfy, stojąc na płytkiej wodzie przybrzeżnej, pchały 
potężnie. Beczki, teraz szczepione wszystkie razem, skrzypnęły i drgnęły. 
  - Ależ ciężkie! - mruknął ten i ów. - Zanurzają się za głęboko, znowu, 
widać, nie opróżniono ich dokładnie. Szkoda, że nie wyciągneliśmy ich na 
brzeg za dnia, warto by zajrzeć do środka - mówiły elfy. 
  - Nie ma teraz na to czasu - krzyknął starszy flisak. - Spychajcie! 
  W końcu tratwa odbiła od brzegu, z początku wolno, póki nie minęła 
skalistego przylądka, od którego inne znów elfy odsuwały ją długimi 
tykami, a później coraz prędzej i prędzej, aż porwał ją główny nurt i 
popłynęła w dół, w dół rzeki - w stronę Jeziora. 
  Krasnoludy wymknęły się z królewskiego więzienia i wydostały się z 
puszczy, ale czy żywe, czy umarłe - to się miało dopiero okazać. 
 
 
10. Serdeczne powitanie 
 
P  łynęli, a tymczasem rozwidniło się i było coraz cieplej. W pewnej 
chwili rzeka skręciła, okrążając ramię lądu wysunięte z lewego brzegu. 
Pod skalistym urwiskiem woda kipiała na głębi i przelewała się z 
pluskiem. Urwisko szybko zostało za nimi, brzeg się obniżył, drzewa 
zniknęły. Oczom hobbita ukazał się rozległy widok. 
  Leżał przed nim kraj otwarty, nasycony wodami rzeki, która tu dzieliła 
się na sto krętych odnóg, rozlewała po moczarach i stawach usianych 
wysepkami; główny jednak nurt, wciąż jeszcze bogaty, płynął spokojnie 
pośrodku. W oddali, z głową ukrytą w postrzępionym obłoku, wznosiła 
się Góra! Jej najbliższego otoczenia na północno-wschodzie i zaklęsłej 
niziny między nią a rzeką nie było stąd widać. Tylko ona patrzała z 
wysokości poprzez moczary ku lasom. Samotna Góra! Bilbo odbył długą 
drogę i przeżył wiele przygód, aby ją zobaczyć, lecz widok ten wcale go 
nie rozradował. 
  Przysłuchując się rozmowom flisaków i gromadząc strzępy wiadomości 
padające z ich ust, Bilbo wkrótce zrozumiał, jak wyjątkowemu szczęściu 
zawdzięcza, że w ogóle choćby z daleka ujrzał Górę. Wprawdzie 
przecierpiał okropności więzienia, a teraz znajdował się w dość przykrej 
sytuacji (nie wspominając już o położeniu biednych krasnoludów!), lecz 
miał więcej szczęścia, niż przypuszczał. Flisacy wciąż mówili o towarach 
spławianych w dół i w górę rzeki, o wzrastającym ruchu na tym wodnym 
szlaku, odkąd drogi lądowe na wschód od Mrocznej Puszczy zniknęły lub 
wyszły z użycia; mówili też o kłótniach między ludźmi znad Jeziora a 
elfami z lasów o to, do kogo należy utrzymanie spławności Leśnej Rzeki i 
pilnowanie porządku na jej brzegach. Kraj ten bardzo się zmienił od 
owych czasów, gdy krasnoludy żyły we wnętrzu góry, od epoki, której 
wspomnienie stało się dla większości mieszkańców ledwie mglistą 
legendą. Kraj zmienił się także w ostatnich latach, sprzed których 
pochodziły wiadomości Gandalfa. Wskutek deszczów i powodzi rzeki 
płynące na wschód wezbrały, były też trzęsienia ziemi (niektórzy 
przypisywali je wybrykom smoka, wspominając go zwykle z 
przkleństwem i wymownym gestem w stronę Góry). Na obu brzegach 
moczary i trzęsawiska rozprzestrzeniły się szerzej. Nie można było 
odszukać dawnych ścieżek, niejeden jeździec lub pieszy wędrowiec zginął 
próbując je odnaleźć.   Droga elfów przecinająca lasy, którą wybrały 
krasnoludy za radą Beorna, kończyła się obecnie na wschodnim skraju 
puszczy niepewną, rzadko uczęszczaną ścieżką. Jedyną jako tako 
bezpieczną drogą z północnych krańców Mrocznej Puszczy ku równinom 
leżącym po jej drugiej stronie, w cieniu Góry, była teraz rzeka, lecz nad tą 
drogą trzymał straż król leśnych elfów. 
  Jak więc widzicie, Bilbo w wyniku wszystkich przygód trafił na jedyną 
możliwą drogę. Pan Baggins, drżący z chłodu na tratwie z beczek, 
zapewne pocieszyłby się nieco, gdyby wiedział, że wieści o tym 
wszystkim dotarły do Gandalfa w dalekich stronach i mocno go 
zaniepokoiły, że czarodziej właśnie kończył inne sprawy (nie należące do 
tej historii) i przygotowywał się do podróży na poszukiwanie kompanii 
Thorina. Ale o tym Bilbo nic nie wiedział. 
  Wiedział tylko, że rzeka ciągnie się i ciągnie bez końca, że jest głodny, 
że ma obrzydliwy katar, że nie podoba mu się wcale Góra spoglądająca na 
niego - jak mu  się wydawało - tym chmurniej i groźniej, im bliżej 
podpływał. Po jakimś czasie jednak rzeka skierowała się bardziej na 
południe, Góra znów się jakby oddaliła, aż wreszcie, pod wieczór, brzegi 
po obu stronach stały się skaliste, rozproszone wody zbiegły się razem w 
głęboki, rwący nurt, a tratwa pomknęła żywiej. 
  Słońce już zaszło, gdy zataczając łuk na wschód, Rzeka Leśna wpadła 
wreszcie do Długiego Jeziora. Szerokie ujście z obu stron zamykały jak 
brama urwiste skały, a u ich stóp ciągnął się pas wybrzeża wysypany 
żwirem. Długie Jezioro! Bilbo nie wyobrażał sobie, żeby mogła istnieć tak 
wielka woda poza morzem. Jezioro bowiem tak było szerokie, że 
przeciwległy brzeg wydawał się daleki i mały, a tak długie, że północnego 
końca, wysuniętego w kierunku Góry, Bilbo wcale nie mógł dostrzec. 
Jedynie z mapy hobbit pamiętał, że tam, daleko, gdzie migotały już 
gwiazdy Wielkiego Wozu, płynęła spod Dali Bystra Rzeka, która 
wspólnie z Leśną Rzeką wypełniała ongi tę głęboką, wielką, skalistą 
dolinę. U jej południowego końca podwójnie już bogaty nurty przelewał 
się przez wysokie progi i mknął ku nieznanym krainom. W ciszy 
pogodnego wieczora huk wodospadów dobiegał niby daleki grzmot. 
  Nie opodal ujścia Leśnej Rzeki znajdowało się niezwykłe miasto, o 
którym hobbit wiedział coś niecoś z rozmów podsłuchanych w piwnicach 
króla elfów. Miasto nie leżało na brzegu, gdzie widać było ledwie kilka 
chat i budynków, lecz wyrastało nad taflą jeziora, osłonione od fal 
wpadającej rzeki skalistym przylądkiem, który tworzył zaciszną zatokę. 
Długi drewniany most łączył brzeg z olbrzymim pomostem, zdudowanym 
z drzew wyciętych w puszczy, a na nim wznosiło się drewniane miasto; 
gród nie elfów, lecz ludzi, którzy mieli wciąż jeszcze dość odwagi, by żyć 
w cieniu Smoczej Góry. Wciąż jeszcze trwał tutaj ruch handlowy, towary 
płynęły rzeką z południa, a ludzie przewozili je, omijając wodospady do 
swego miasta; lecz za dawnych dobrych czasów, gdy na północy kwitło 
zamożne miasto Dal, ludzie z Jeziora byli bogaci i możni, po wodach 
żeglowały całe flotylle, niektóre statki wiozły złoto, a inne - rycerzy w 
zbrojach, toczyły się tu wojny i dokonywały wielkie dzieła, po których 
teraz została tylko legenda. Kiedy woda opadała w czasie suszy, widać 
było po dziś dzień u brzegów zmurszałe pale większego niegdyś miasta. 
  Ludzie jednak niewiele już z tego wszystkiego pamiętali, chociaż 
zachowały się stare pieśni o królu krasnoludów panującym we wnętrzu 
Góry, o Throrze i Thrainie z rodu Durina, o zjawieniu się smoka i upadku 
władców Dali. Niektóre pieśni zapowiadały, że Thror i Thrain wrócą 
kiedyś, a wówczas przez bramę z Góry spłynie na rzekę złoto i cały kraj 
rozebrzmi na nowo śpiewem i śmiechem. Ale miła legenda nie wpływała 
na tok powszedniego życia. 
  Kiedy tratwa z beczek ukazała się na rzece, spod palów miasta ruszyły 
łodzie i rozległy się nawoływania, na które flisacy odpowiedzieli. 
Rzucono liny, wciągnięto wiosła, tratwę wycofaną z nurtu Leśnej Rzeki 
przycumowano na uboczu, poza skalistą ścianą, w małej zatoce. Wkrótce 
mieli nadjechać z południa ludzie, żeby zabrać puste beczki i dostarczyć 
inne, napełnione towarami, które elfy zabiorą w górę rzeki do swojej 
leśnej siedziby. Tymczasem beczki pozostały na brzegu, a flisacy wraz z 
załogami łodzi poszli do miasta na ucztę. 
  Bardzo by się zdumieli, gdyby zobaczyli, co się stało na wybrzeżu po ich 
odejściu, gdy zapadła ciemna noc. Najpierw Bilbo odczepił od reszty 
jedną beczkę, wtoczył na płyciznę i otworzył. Z wnętrza dobył się jęk i 
wypełzł okropnie sponiewierany krasnolud. Miał pełno siana w 
zmierzwionej brodzie, a tak był obolały, zdrętwiały, posiniaczony i 
rozbity, że ledwo mógł się na nogach utrzymać. Z trudem przebrnął przez 
płytką wode i padł jęcząc na brzegu. Zagłodzony, oszołomiony, wyglądał 
jak pies, którego łańcuchem przykuto do budy i zostawiono przez tydzień 
w zapomnieniu. Był to Thorin, lecz poznałbyś go chyba tylko po złotym 
naszyjniku i po kolorze niegdyś błękitnego, a teraz brudnego i 
zniszczonego kaptura z wystrzępionym srebrnym chwastem. Długa chwila 
minęła, nim Thorin zdobył się na jaką taką uprzejmość wobec hobbita. 
  - No i co, żyjesz czy umarłeś? - spytał Bilbo, szczerze rozgniewany. Nie 
pamiętał być może, że sam najadł się co najmniej raz do syta w tej 
podróży, podczas gdy krasnoludy głodowały, i że korzystał z wielkiej 
swobody ruchów, której im brakło, nie mówiąc już o wielkich ilościach 
świeżego powietrza. - Czy siedzisz w więzieniu, czy jesteś wolny? Jeśli 
chcesz dostać coś do jedzenia, jeżeli w ogóle upierasz się dalej przy tej 
głupiej przygodzie, która - nie zapominaj! - jest twoją, a nie moją 
przygodą - radzę ci, pogimnastykuj trochę ramiona, rozetrzyj nogi i 
pomóż mi uwolnić resztę kompanii, póki jeszcze pora. 
  Thorin oczywiście rozumiał, że Bilbo ma rację, stęknąwszy więc raz i 
drugi, wstał i zaczął jak mógł pomagać hobbitowi. Trudna i bardzo ciężka 
była to robota, musieli bowiem w ciemnościach brodzić po zimnej wodzie 
i wyszukiwać właściwe beczki. Opukując je z zewnątrz i nawołując 
towarzyszy, znaleźli sześciu, którzy mieli siłę odpowiedzieć. Gdy uwolnili 
ich z zamknięcie i pomogli im dojść do brzegu, biedacy posiadali tam lub 
pokładli się, narzekając i zawodząc. Zmoknięci, rozbici i odrętwiali, nie 
mogli zrazu pojąć, że są wyratowni, i podziękować za to należycie. 
  Najnieszczęśliwsi byli Dwalin i Balin, nie można było od nich żądać 
pomocy. Bifur i Bofur, mniej posiniaczeni i nie tak przemoczeni, leżeli na 
ziemi i nie chcieli wziąć się do żadnej roboty. Za to Kili i Fili, młodzi 
jeszcze (jak na krasnoludy), a przy tym lepiej zapakowani w mniejszych 
baryłkach, porządnie wymoszczonych sianem, wyszli z przprawy niemal 
uśmiechnięci, ledwie z paru siniakami, i szybko rozruszali sztywne kości. 
  - Mam nadzieję, że już nigdy w życiu nie będę musiał wąchać jabłek - 
powiedział Fili. - Moja baryłka była pełna tego zapachu. Oddychać nim 
nieustannie, kiedy się nie można poruszyć, kiedy się kostnieje z zimna i 
dostaje mdłości z głodu - to okropność!  W tej chwili zjadłbym wszystko, 
co byś mi dał, nie wstałbym chyba od miski do rana, ale jabłka nie 
tknąłbym nawet! 
  Dzielnie wspomagani przez Fila i Kila, Thorin i Bilbo odszukali w 
końcu i uwolnili resztę kompanii. Biedny gruby Bombur spał czy może 
omdlał, a Dori, Nori, Oin i Gloin, nasiąkli wodą i wydawali się na pół 
tylko żywi; trzeba ich było kolejno przenosić na brzeg i układać tam, 
zupełnie bezwładnych. 
  - No, to już wszyscy! - rzekł Thorin. - Myślę, że powinniśmy złożyć 
dzięki szczęśliwej gwieździe oraz panu Bagginsowi. Pan Baggins na 
pewno ma prawo oczekiwać od nas wdzięczności, chociaż wolałbym, 
żeby trochę wygodniej urządził nam tę podróż. Mimo wszystko raz 
jeszcze powtarzam: jestem do pańskich usług, panie Baggins! Mam 
nadzieję, że odczujemy szczerą wdzięczność, jak się najemy i 
odpoczniemy. A tymczasem co dalej? 
  - Proponuję iść do miasta - rzekł Bilbo. - Cóż innego mamy do wyboru? 
  Nic innego rzeczywiście nikomu nie przychodziło do głowy; zostawiając 
więc część kompanii na miejscu, Thorin, Fili, Kili i hobbit ruszyli 
brzegiem w stronę ogromnego mostu. U wejścia na most czuwali 
strażnicy, ale nie pilnowali go zbyt gorliwie, bo od dawna nie było to 
naprawdę potrzebne. Ludzie znad Jeziora żyli w zgodzie z leśnymi elfami, 
jeśli nie liczyć drobnych sporów o myto za przeprawę szlakiem rzecznym. 
Innych sąsiadów w pobliżu nie mieli, toteż młodsi mieszkańcy miasta 
jawnie powątpiewali o istnieniu jakiegoś smoka w górskiej jamie i śmieli 
się, kiedy starcy - siwobrodzi dziadkowie i zgrzybiałe baby - opowiadali, 
że za młodu na własne oczy widzieli smoka przelatującego po niebie. W 
tej sytuacji nic dziwnego, że wartownicy pili i zabawiali się wesoło przy 
ogniu w swojej budzie, tak że nie słyszeli hałasu, jaki towarzyszył 
wyładunkowi krasnoludów, ani też kroków czterech zwiadowców. 
Zdumieli się bardzo, kiedy Thorin Dębowa Tarcza stanął w progu. 
  - Ktoś jest i czego tu chcesz? - krzyknęli zrywając się i sięgając do broni. 
  - Jestem Thorin, syn Thraina, a wnuk Throra, Króla spod Góry! - 
oświadczył k donośnym głosem i tak godnie, że mimo podartej odzieży i 
brudnego kaptura wyglądał na królewskiego potomka. Na jego szyi i u 
pasa lśniło złoto, oczy miał ciemne i zapadnięte głęboko. - Wróciłem! 
Chcę się widzieć z władcą tego miasta. 
  Wrażenie było niesłychane. Co zapalczywsi wybiegli na dwór, jakby w 
nadziei, że Góra już błyszczy złotem wśród nocy i że wody Jeziora w 
okamgnieniu zabarwiły się złociście. Kapitan straży wystąpił naprzód. 
  - A kim są twoi towarzysze? - spytał wskazując Fila, Kila i Bilba. 
  - Ci dwaj to synowie córki mojego ojca - odparł Thorin - Fili i Kili z 
rodu Durina. A to jest pan Baggins, który wraz z nami odbył podróż z 
zachodu. 
  - Jeżeli przychodzicie w pokojowych zamiarach, złóżcie broń w moje 
ręce - rzekł kapitan. 
  - Nie mamy broni - powiedział Thorin, a była to prawda, ponieważ leśne 
elfy odebrały im noże, jak również słynnego Orkrista. Bilbo miał jak 
zwykle ukryty pod ubraniem mieczyk, nic wszakże o tym nie mówił. - Nie 
potrzeba nam oręża, gdy wreszcie powracamy do własnych posiadłości 
zgodnie z prastarą przepowiednią. Nie moglibyśmy zresztą walczyć 
przeciw tak wielkiej przewadze. Prowadź nas do swego władcy. 
  - Nasz władca teraz ucztuje - rzekł kapitan. 
  - W takim razie tym bardziej prowadź nas do niego - wybuchnął Fili, 
zniecierpliwiony przedłużającymi się ceregielami. - Jesteśmy znużeni i 
głodni po długiej podróży, mamy też z sobą chorych towarzyszy. Pośpiesz 
się, nie trać czasu na próżne słowa, bo inaczej twój władca pewnie będzie 
miał ci coś niecoś do powiedzenia. 
  - Chodźcie za mną - rzekł kapitan i biorąc sześciu ludzi do eskorty, 
poprowadził gości przez most i bramę miejską na rynek. Był to szeroki 
krąg spokojnej wody, otoczony wysokimi palami, na których wspierały się 
najznamienitsze budowle, i ułożonymi z desek bulwarami, z których 
schody i drabiny wiodły w dół, ku jezioru. Z dużego, jarzącego się od 
świateł domu dobiegał gwar licznych głosów. Weszli i stanęli olśnieni 
blaskiem, a także widokiem długich stołów i tłumu biesiadników. 
  - Jestem Thorin, syn Thraina, który był synem Throra, królującego pod 
Górą! - głośno zawołał Thorin od progu, nim kapitan zdążył go oznajmić. 
  Wszyscy zerwali się z miejsc. Władca miasta wstał ze swego 
wspaniałego fotela. Nikt jednak nie był tak zdumiony jak flisacy ze służby 
króla elfów, siedzący na szarym końcu. Cisnąc się do władcy miasta 
krzyczeli: 
  - To jeńcy naszego króle, którzy zbiegli z niewoli, włóczęgi, wędrowne 
krasnoludy! Nie umieli się wytłumaczyć, dlaczego przekradają się lasami 
i niepokoją naszych braci. 
  - Czy to prawda? - spytał władca. Wydawało mu się to o wiele bardziej 
prawdopodobne, niż powrót króla spod Góry, jeżeli w ogóle taka 
osobistość rzeczywiście kiedyś istniała. 
  - Prawda, że w drodze do własnej ojczyzny zostaliśmy niesłusznie przez 
elfów porwani i uwięzieni bez winy - odparł Thorin. - Ale nie ma takich 
krat i zamków, które by mogły przeszkodzić naszemu powrotowi, 
zapowiedzianemu przez stare przepowiednie. A to miasto nie należy do 
królestwa elfów. Nie do jego flisaków się zwracam, lecz do władcy Miasta 
na Jeziorze. 
  Władca wahał się chwilę, spoglądając to na krasnoludy, to na flisaków. 
Król elfów miał w tych stronach znaczną potęgę, toteż władca nie chciał z 
nim zadzierać; nie przywiązywał również wielkiej wagi do starych pieśni, 
bo zaprzątały go przede wszystkim sprawy handlu i myta, towarów i złota; 
tym właśnie upodobaniom zawdzięczał swoje stanowisko. Ale większość 
obywateli inaczej się na tę rzecz zapatrywała i rozstrzygnięto ją nie 
czekając na zdanie władcy. Nowina przedostała się z sali biesiadnej na 
miasto i obiegła je niczym płomień. Krzyk podniósł się wszędzie - w sali i 
na ulicach. Na bulwarach zadzwoniły szybkie kroki. Już ten i ów 
poddawał zwrotki prastarych pieśni o powrocie króla spod Góry; nikomu 
nie sprawiało wielkiej różnicy, że zamiast Throra zjawił się jego wnuk. 
Ludzie podejmowali pieśń i wkrótce rozbrzmiał głośny śpiew, wysoko 
wzbijając się nad jeziorem: 
 
Podziemny król nad króle, 
Pan wydrążonych skał 
I władca srebrnych źródeł 
Odbierze to, co miał. 
 
Korona błyśnie złotem, 
W stu harfach zabrzmi dzwon - 
A w górskich grotach echo 
Powtórzy dawny ton. 
 
W pas się pokłonią lasy 
I źdźbła zielonych traw, 
A złoto i diamenty 
Popłyną rzeką wpław. 
 
Zaszemrzą pieśń strumienie, 
Zaszumi las i bór - 
I radość zapanuje, 
Gdy zjawi się Król Gór. 
 
  Tak, a przynajmniej podobnie śpiewali, pieśń jednak miała o wiele 
więcej zwrotek i towarzyszyły jej okrzyki, a także dźwięki harf i 
skrzypiec. Doprawdy, najstarsi ludzie nie pamiętali tak gorączkowego 
podniecenia w Mieście na Jeziorze. Nawet elfy leśne zdumiewały się i 
wręcz niepokoiły. Nie wiedziały oczywiście, w jaki sposób Thorin zdołał 
uciec z więzienia, i przychodziło im do głowy, że może ich własny król 
popełnił grubą omyłkę. Co do władcy miasta, to rozumiał on, że nie ma 
innej rady, jak ulec głosowi ogółu i - przynajmniej na razie - udawać, iż 
wierzy we wszystko, co mówi Thorin. Ustąpił mu zatem swojego 
wspaniałego fotela, Kili i Fili zasiedli tuż obok na zaszczytnych 
miejscach, a Bilbo również znalazł się przy stole wśród 
najdostojniejszych biesiadników; w powszechnym zamieszaniu nikt nie 
pytał, skąd wziął się ten hobbit, o którym w pieśni nie doszukałbyś się 
najlżejszej bodaj wzmianki. 
  Wkrótce wśród objawów niesłychanego entuzjazmu wprowadzono do 
miasta resztę krasnoludów. Opatrzono wszystkich, nakarmiono, 
zakwaterowano, obsypano uprzejmościami, w jak najmilszy sposób i ku 
całkowitemu ich zadowoleniu. Thorin ze swą kompanią zamieszkał w 
osobnym, obszernym domu, miał na usługi łodzie i wioślarzy; jak dzień 
długi, przed kwaterą gości tłum śpiewał i wiwatował, ilekroć któryś z 
krasnoludów pokazał choćby tylko koniec nosa. 
  Śpiewano przeważnie stare pieśni, lecz niekiedy również nowe, ułożone 
na poczekaniu, głoszące dufnie, że lada chwila smok zginie, a rzeką do 
Miasta na Jeziorze popłyną statki naładowane bogatymi podarkami. Do 
tego rodzaju śpiewów zachęcał obywateli władca miasta, co wcale nie 
sprawiało krasnoludom szczególnej przyjemności; poza tym jednak 
gościom powodziło się dobrze, szybko obrośli znów sadłem i odzyskali 
siły. Po tygodniu wszyscy wrócili całkowicie do zdrowia i przechadzali 
się dumnie w nowych ubraniach z cienkiego sukna, każdy w swojej 
barwie, a brody mieli pięknie przystrzyżone i uczesane. Thorin tak 
wyglądał i tak się zachowywał, jak gdyby już odwojował swoje królestwo 
i posiekał Smauga na drobne kawałki. 
  Zgodnie z przewidywaniami Gandalfa serdeczne uczucia krasnoludów 
dla hobbita rosły i krzepły z każdym dniem. Bilbo już nie słyszał jęków 
ani wyrzutów. Przyjacielie pili za jego zdrowie, poklepywali go po 
ramieniu i otaczali wielkim szacunkiem; bardzo w porę zjawiała się ta 
pociecha, bo hobbit był trochę markotny. Nie mógł zapomnieć 
złowrogiego wyglądu Góry ani opędzić się od myśli o smoku, a na dobitkę 
dręczył go okropny katar. Przez kilka dni kichał i kaszlał, nie wychodził z 
domu, a podczas bankietów musiał ograniczać swoje przemówienia do 
słów: "Bardzo dziękuję". 
  Tymczasem elfy wróciły z towarami w górę Leśnej Rzeki i w pałacu 
króla powstało wielkie zamieszanie. Nie wiem wszakże, jaki los spotkał 
dowódcę straży i podczaszego. Dopóki krasnoludy przebywały w Mieście 
na Jeziorze, nikt oczywiście nie wspominał o kluczach i baryłkach, a 
Bilbo wystrzegał się pilnie użycia pierścienia. Mimo to, zdaje się, że w 
mieście zgadywano więcej, niż goście mówili, jakkolwiek pan Baggins 
pozostał niewątpliwie trochę tajemniczą osobistością. W każdym razie 
król elfów wiedział już teraz, jaki cel ma wyprawa krasnoludów, i mówił 
sobie: "Doskonale! Zobaczymy! Nikt nie zdoła przewieźć skarbów z 
powrotem przez Mroczną Puszczę bez mojego pozwolenia. Ale myślę, że 
cała awantura źle się skończy dla krasnoludów, i dobrze im tak!" 
  Król nie wierzył, by krasnoludy mogły w otwartej walce zwyciężyć i 
zabić smoka tak potężnego jak Smaug, i mocno podejrzewał, że uciekną 
się raczej do próby kradzieży czy innego podstępu. Widać z tego, że król 
był mądrym elfem, mądrzejszym niż ludzie z Miasta na Jeziorze, chociaż i 
on nie przewidział trafnie - jak zobaczymy w dalszym ciągu tej historii. 
Rozesławszy więc swoich szpiegów po całym wybrzeżu Jeziora i na 
północ, jak się dało najbliżej w okolicę Samotnej Góry - czekał. 
  Po dwóch tygodniach Thorin zaczął zbierać się do wymarszu w dalszą 
drogę. Trzeba było wykorzystać entuzjazm w mieście, żeby uzyskać jak 
najskuteczniejszą pomoc. Nie miało sensu zwlekać, aż zapał ochłonie. 
Thorin zwrócił się więc do władcy i jego przybocznej rady, oświadczając, 
że wkrótce musi wraz ze swoją kompanią ruszyć pod Górę. 
  Po raz pierwszy sam władca zdziwił się, a nawet trochę zląkł. Teraz 
dopiero zaczął przypuszczać, że może Thorin naprawdę jest potomkiem 
dawnych królów. Nie spodziewał się wcale, by krasnoludy ośmieliły się 
rzeczywiście zbliżyć do Smauga, podejrzewał raczej, że to banda 
oszustów, których prędzej czy później będzie można zdemaskować i 
przepędzić. Otóż omylił się! Thorin rzeczywiście był wnukiem króla spod 
Góry, a nie ma takiej rzeczy, na którą by się krasnolud nie odważył, kiedy 
chce pomścić swoją krzywdę lub odzyskać mienie. 
  Władca miasta nie martwił się jednak, że krasnoludy chcą go pożegnać. 
Utrzymanie tylu gości kosztowało dużo, a pobyt ich zamieniał życie w 
mieście w ustawiczne święto, co powodowało zastój w interesach. "Niech 
sobie idą i próbują zaczepić Smauga, zobaczymy, jak ich przyjmie" - 
myślał. 
  - Słusznie, Thorinie, synu Thraina, który był synem Throra! - rzekł 
głośno. - Powinieneś upomnieć się o swoje. Wybiła godzina, o której 
mówiły przepowiednie. Możesz liczyć na pomoc z naszej strony, my zaś 
ufamy, że odpłacisz nam wdzięcznością, gdy odzyskasz swoje królestwo. 
  Chociaż jesień już była w pełni, wiatr dmuchał, a liście opadały z drzew 
- pewnego dnia wypłynęły z Miasta na Jeziorze trzy duże łodzie, niosąc 
na pokładzie wioślarzy, trzynastu krasnoludów, pana Bagginsa oraz obfite 
zapasy żywności. Naprzód wysłano okrężnymi drogami koni i kucyki, 
które podróżni mieli zastać lądując w umówionym miejscu. Władca w 
otoczeniu swoich doradców żegnał odjeżdżających, stojąc na wspaniałych 
schodach, które wiodły od bram ratusza w dół ku jezioru. Lud 
zgromadzony na bulwarach nadbrzeżnych i w oknach domów, śpiewał. 
Białe wiosła zanurzyły się i plusnęły w wodzie. Popłynęli na północ przez 
Jezioro, rozpoczynając ostatni etap wielkiej podróży. Jedyną osobą 
szczerze nieszczęśliwą był Bilbo. 
 
 
11. Na progu 
 
  Dwa dni płynęli Długim Jeziorem, a potem Bystrą Rzeką, i wreszcie 
wyrosła przed ich oczyma Samotna Góra, posępna i wielka. Posuwali się 
bardzo wolno przeciw rwącemu prądowi. Pod koniec trzeciego dnia, 
przepłynąwszy kilka mil w górę rzeki, przybili do lewego, czyli 
zachodniego brzegu i wysiedli na ląd. Czekały tu na nich konie objuczone 
prowiantem i wszelkim sprzętem oraz kucyki pod wierzch. Załadowali, co 
się dało, na kuce, resztę zaś zmagazynowali pod namiotem; wśród 
towarzyszących im ludzi z Miasta nie znalazł się wszakże nikt, kto by 
chciał zostać z nimi bodaj na tę jedna noc tak blisko cienia rzucanego 
przez Górę. 
  - Nie - mówili. - Przynajmniej na razie, póki nie spełnią się 
przepowiednie. 
  Tu bowiem, na dzikim pustkowiu, łatwiej było wierzyć w smoka, 
trudniej natomiast w Thorina. Mogli śmiało zostawić skład zapasów bez 
straży, bo kraj dokoła zdawał się spustoszony i bezludny. Tak więc 
eskorta opuściła wędrowców, śpiesznie odpływając w dół rzeki lub 
maszerujac nadbrzeżnymi ścieżkami, ponieważ noc już zapadła. 
  Kompania Thorina spędziła tę noc marznąc samotnie i duch w niej 
upadł. Nazajutrz ruszyła dalej. Balin i Bilbo zamykali pochód, prowadząc 
zapasowe kuce, ciężko objuczone. Inni jechali o parę kroków przed nimi, 
mozolnie torując drogę, bo ścieżek tu nie było. Kierowali się na północno-
zachód, skosem oddalając się od Bystrej Rzeki, a zbliżając z każdym 
krokiem do wielkiej ostrogi skalnej, którą Góra wysuwała ku południowi, 
na ich spotkanie. 
  Droga była uciążliwa, jechali w milczeniu, chyłkiem. Nie ważył się nikt 
śpiewać ani śmiać, ani brząkać an harfie, duma i nadzieja, rozbudzone w 
sercach przez prastare pieśni nad Jeziorem, teraz przygasły; wszystkich 
ogarnęło ponure znużenie. Rozumieli, że zbliżają się do kresu podróży i 
że może to być kres okropny. Otaczał ich kraj pusty i nagi, chociaż ongi - 
jak opowiadał Thorin - zielony i piękny. Trawa rosła skąpo, a po jakimś 
czasie znikły drzewa i krzewy, tylko sczerniałe pieńki świadczyły, że 
kiedyś było ich tu wiele. Dotarli do kraju spustoszonego przez smoka, a 
na domiar znaleźli się tu z końcem jesieni. 
  Mimo wszystko dojechali do podnóży Góry nie napotykając żadnych 
niebezpieczeństw ani innych dowodów obecności smoka, prócz 
spustoszenia wokół jego siedziby. Góra leżała czarna i milcząca przed 
nimi, a groźniej jeszcze piętrzyła się nad ich głowami. Rozbili pierwszy 
obóz po zachodniej stronie skalnej ostrogi, która kończyła się 
wzniesieniem zwanym Kruczym Wzgórzem. Za dawnych lat jego szczyt 
służył za strażnicę krasnoludom, teraz jednak nie śmieli piąć się na nią, 
bo miejsce było zbyt odsłonięte. 
  Nim się zabrali do szukania na zachodnich stokach Góry tajemnych 
drzwi, w których pokładali wszystkie nadzieję, Thorin wysłał na południe 
mały patrol wywiadowców, żeby zbadali najbliższe okolice Głównej 
Bramy. Powierzył to zadanie Balinowi, Kilowi i Filowi, a towarzyszyć tej 
trójce miał Bilbo. Pod osłoną szarych, milczących urwisk ruszyli aż do 
podnóży Kruczego Wzgórza. Rzeka, szeroką pętlą obejmując dolinę Dal, 
w tym miejscu skręcała spod Góry, płynąc żywo i hałaśliwie do Jeziora. 
Brzegi tu były nagie, skaliste, wysokie i strome. Stojąc na nich, 
zwiadowcy poprzez wąski potok pieniący się i rozbryzgujący na głazach 
widzieli rozległą doline, na którą dwa wysunięte ramiona Góry rzucały 
cień, i pośród niej szare ruiny dawnych domów, wież i murów. 
  - Oto wszystko, co zostało po Dali - rzekł Balin. - Zbocza gór zieleniły 
się od lasów, a zaciszna dolina była bogata i wesoła, w czasach kiedy 
dzwony rozbrzmiewały w mieście. 
  Balin mówił to posępnie i z żalem, należał bowiem do grona towarzyszy 
Thorina owego dnia, gdy zjawił się tutaj smok. 
  Nie mieli odwagi posuwać się wzdłuż rzeki dalej w stronę Głównej 
Bramy, lecz obeszli sterczącą na południe ostrogę aż do miejsca, skąd 
leżąc w ukryciu za występem skalnym mogli dostrzec czarny otwór 
pieczary ziejący w ogromnej stromej ścianie pomiędzy dwoma ramionami 
Góry. Z tej pieczary tryskały wody Bystrej Rzeki, z niej też wydobywały 
się kłęby pary i czarnego dymu. Nic nie poruszało się na tym pustkowiu 
prócz oparów i wody, tylko niekiedy przelatywał złowróżbny czarny kruk. 
Nie było też słychać innych głosów prócz plusku rzeki na kamieniach i z 
rzadka - ochrypłego krakania. Balinem wstrząsnął dreszcz. 
  - Wracajmy - powiedział. - Nic tu nie zdziałamy. Nie podobają mi się te 
czarne ptaszyska, wyglądają na szpiegów w służbie złych sił. 
  - Sądząc z tego dymu, smok żyje i siedzi w jamie pod Górą - odezwał się 
hobbit. 
  - Dym niczego nie dowodzi - odparł Balin - chociaż nie wątpię, że jest 
tak, jak mówisz. Ale nawet gdyby Smaug oddalił się na pewien czas lub 
gdyby leżał czatując na zewnętrznym zboczu - dymy i opary 
wydobywałyby się i tak z jaskini; całe podziemie musi być pełne jego 
cuchnących wyziewów. 
  Tak udręczeni przez ponure myśli, ścigani przez kraczące im nad 
głowami kruki, powlekli się z powrotem do obozu. Był czerwiec, gdy 
gościli w pięknym domu Elronda, a chociaż jesień dopiero chyliła się ku 
zimie, zdawało się krasnoludom, że całe lata dzielą ich od tamtych 
uroczych dni. Teraz bowiem znaleźli się w złowrogiej pustce i znikąd nie 
mogli spodziewać się pomocy. Stanęli u kresu podróży, ale cel zdawał się 
równie daleki jak przed wyruszeniem z domu. Nikt nie zachował w sercu 
wiele otuchy. 
  Otóż rzecz dziwna: pan Baggins miał jej więcej niż inni! Często sięgał 
po mapę Thorina i wpatrywał się w nią, rozmyślając nad runami i 
wskazówką, którą Elrond wyczytał z księżycowego pisma. I nie kto inny, 
lecz właśnie pan Baggins namówił krasnoludów, żeby zabrali się do 
niebezpiecznych poszukiwań tajemnych drzwi na zachodnim stoku Góry. 
Przeniesiono obóz do wydłużonej dolinki leżącej między niższymi 
ostrogami Góry, a węższej niż wielka dolina od południowej strony, 
prowadząca pod Główną Bramę i przecięta rzeką. Od masywu Góry 
wysuwały się tu na zachód długie grzbiety, opadające stromymi zboczami 
aż na równinę. W tej zachodniej części Góry znaleźli mniej śladów 
smoczych wedrówek, a więcej trawy dla kucyków. Z nowego obozu, na 
który od rana aż do chwili przed wieczorem, gdy słońce chyliło się nad 
las, padał cień urwistej ściany, wychodzili co dzień grupami po kilku na 
mozolne poszukiwania ścieżek prowadzących po zboczu w górę. Jeśli 
mapa mówiła prawdę, gdzieś tam, wysoko nad skałą u końca doliny 
musiały być tajemne drzwi. Ale co dzień z niczym wracali do obozu. 
  Wreszcie, zupełnie niespodziewanie, znaleźli, czego szukali. Pewnego 
dnia Fili, Kili i hobbit szli doliną w dół, szperając wśród rumowisk 
skalnych w jej południowym końcu. Około południa, czołgając się za 
ogromnym głazem sterczącym samotnie jak filar, Bilbo natrafił na coś, co 
wyglądało jak wyciosane z grubsza stopnie schodów. Przejęty odkryciem, 
przywołał obu krasnoludów i razem odnaleźli ślad wąskiej ścieżyny, która 
to znikała, to się pokazywała, aż wyszli nią na szczyt południowego 
grzbietu i dostali się w końcu na jeszcze węższą półkę skalną biegnącą ku 
północy w ścianie Góry. Kiedy spojrzeli w dół, zobaczyli niemal wprost u 
swoich stóp obóz; stali więc na szczycie urwiska zamykającego dolinę. 
Cichcem, lgnąc do skalnej ściany po prawej ręce, szli gęsiego półką aż do 
zagłębienia, które tworzyło między stromymi skałami jakby wnękę 
miękko wyścieloną trawą, spokojną i zaciszną. Wejścia do tego schronu 
nie mogli dostrzec z dołu, ponieważ zasłaniał je nawis skalny, z daleka 
zaś trudno było rozróżnić coś więcej niż małą, ciemniejszą rysę, jakby 
tylko szparę w skale. Nie była to jaskinia, bo pozbawiona stropu wnęka 
otwierała się w górze ku niebu. W głębi za to zamykała ją płaska ściana, 
w dole, tuż przy ziemi, tak gładka i prostopadła, jakby ją zbudowały ręce 
murarza; nigdzie jednak nie wypatrzyli w niej śladu zawiasów czy 
pęknięcia. Próżno też szukali czegoś podobnego do framugi, odrzwi czy 
progu, sztaby, zamka czy dziurki od klucza. A przecież nie wątpili, że 
znaleźli wreszcie tajemne drzwi. 
  Walili w nie, pchali i ciągnęli ze wszystkich sił, błagali, by się 
poruszyły, przypominali sobie wszelkie znane zaklęcia, ale daremnie. W 
końcu, znużeni, położyli się na odpoczynek w trawie, wieczorem zaś 
ruszyli w powrotną drogę w dół. 
  Tej nocy obóz wrzał podnieceniem. Rankiem zabrano się do nowej 
przyprowadzki. Tylko Bofur i Bombur zostali, żeby pilnować kuców i tej 
części zapasów, które wzięto z soba znad rzeki. Reszta kompanii ruszyła 
w dół doliny, a potem w górę nowa odkrytą ścieżką na wysoką półkę. Tak 
było tu ciasno i niebezpiecznie, że ani myśleć nie mogli o przeniesieniu 
pakunków i worków na plecach; spod półki ściana opadała stromo, a o sto 
pięćdziesiąt stóp niżej sterczały poszarpane skały. Każdy jednak z 
wędrowców miał porządny zwój liny okręcony mocno wokół pasa i dzięki 
temu bez przygody dotarli do małej trawiastej wnęki. 
  Tu rozbili trzeci swój obóz, wciągnąwszy na linach najniezbędniejszy 
sprzęt i zapasy. Tą samą drogą mogli w razie potrzeby spuszczać któregoś 
ze zwinniejszych krasnoludów, jak na przykład Kila, żeby porozumiał się 
z pozostawionymi na dole towarzyszami i pomógł im strażować przy 
wierzchowcach. Bofura wywindowano na linie do gónego obozu, lecz 
Bombur nie zgodził się ani na podróż napowietrzną, ani na mozolną 
wspinaczkę po ścieżce. 
  - Za gruby jestem, żeby łazić jak mucha po ścianie - rzekł. - Dostałbym 
zawrotu głowy albo przydepnąłbym sobie brodę, a wtedy znów zostałaby 
was pechowa trzynastka. Liny też są za cienkie, żeby wytrzymać mój 
ciężar. 
  Nie miał racji - na swoje szczęście - jak przekonacie się z dalszego ciągu 
tej historii. 
  Tymczasem krasnoludy zbadały półkę skalną poza wnęką i stwierdziły, 
że ścieżka pnie się coraz wyżej i wyżej w górę. Nie śmieli jednak 
zapuszczać się zbyt daleko, zresztą nie wydawało się to potrzebne. Na 
tych wysokościach panowała cisza, której nie zakłócały ani głosy ptaków, 
ani żadne szmery, chyba tylko świst wiatru w kamiennych wąwozach. 
Zwiadowcy mówili szeptem, nie nawoływali się, nie śpiewali, bo 
niebezpieczeństwo mogło czyhać za każdą skałką. Inni uczestnicy  
wyprawy biedzili się tymczasem nad tajemnicą drzwi, wciąż jednak bez 
powodzenia. Zbyt rozgorączkowani, aby rozważać wskazówki runów i 
księżycowego pisma, niezmordowanie usiłowali odszukać na gładkiej 
skalnej powierzchni ślady ukrytego wejścia. Z Miasta na Jeziorze 
przywieźli oskardy i rozmaite narzędzia, których z początku próbowali 
użyć. Ale gdy uderzyli o kamień, rękojeści pękły i okrutnie pokaleczyły 
im ręce, a stalowe ostrza ułamały się lub wygięły jak ołów. Okazało się, 
że sztuka górnicza na nic się nie zda przeciw magicznej sile, która 
zamknęła te drzwi. A przy tym krasnoludy zlękły się hałasu 
zwielokrotnionego przez echo. 
  Bilbo, samotny i znużony, siadł na progu; oczywiście nie było tam 
naprawdę progu, tak jednak kompania Thorina nazwała dla żartu mały 
trawiasty zakątek między ścianami wnęki a jej wejściem, na pamiątkę 
słów, które Bilbo wygłosił dawno, dawno temu, podczas 
niespodziewanego najścia gości w swojej norce,  gdy radził krasnoludom 
siąść na progu i myśleć, dopóki czegoś nie wymyślą. Toteż siedzieli teraz 
i myśleli albo wałęsali się bez celu i z każdą chwilą miny im się 
przeciągały coraz bardziej. 
  Podnieśli się nieco na duchu, gdy odkryli nową ścieżkę, teraz jednak 
znów dusze pouciekały im w pięty; mimo to nie chcieli dać za wygraną i 
wycofać się. Hobbit już także nie był lepszej myśli niż krasnoludy. Nic 
nie robił, tylko wciąż siedział, plecami do skały; patrząc przez wylot 
wnęki na zachód, daleko za urwiska, za rozległa krainę, za czarną ścianę 
Mrocznej Puszczy, tam gdzie majaczyły chwilami odległe i małe Góry 
Mgliste. Jeśli ktoś pytał Bilba, co właściwie robi, odpowiadał tak: 
  - Mówiliście, że moim obowiązkiem będzie przesiadywanie na progu i 
myślenie, nie wspominając już o włamywaniu się do wnętrza; no, więc 
siedzę i myślę. 
  Mnie się jednak zdaje, że hobbit nie tyle myślał o swoich obowiązkach, 
ile o ukrytym w błękitnej dali spokojnym kraju hobbitów na zachodzie, o 
Pagórku i o własnej norce. 
  Pośrodku leżał na trawie płaski głaz i Bilbo przyglądał mu się w 
zadumie albo obserwował ogromne ślimaki, które widać upodobały sobie 
tę małą, zaciszną wnękę między chłodnymi skałami, bo cała ich gromada 
pełzała tu z wolna, lgnąc do ścian. 
  - Jutro zaczyna się ostatni tydzień jesieni - rzekł pewnego dnia Thorin. 
  - A po jesieni nadejdzie zima - powiedział Bifur. 
  - A potem nastanie nowy rok - dorzucił Dwalin. - Brody nam zdążą 
wyrosnąć tak, że będą zwisały stąd aż na dolinę, nim się tu czegoś 
doczekamy. Co właściwie robi włamywacz, żeby nam pomóc? Skoro ma 
pierścień i miał czas nabrać mistrzostwa w sztuce niewidzialności, 
mógłby chyba pójść przez Główną Bramę i przeprowadzić mały wywiad 
we wnętrzu Góry. 
  Bilbo usłyszał te słowa, bo krasnoludy siedziały na skałach wprost nad 
nim. "Wielkie nieba! - rzekł sobie w duch - a więc takie pomysły już im 
przychodzą do głów! Zawsze ja, nieborak, mam ich ratować w biedzie, 
przynajmniej odkąd nas czarodziej opuścił. Co teraz zrobię? Powinienem 
był na początku przewidzieć, że w końcu spotka mnie coś okropnego. 
Mam wrażenie, że nie zniósłbym po raz drugi nawet widoku nieszczęsnej 
doliny Dal, co dopiero tych dymiących wrót!" 
  Tej nocy czuł się bardzo nieszczęśliwy i prawie nie zmrużył oka. 
Nazajutrz krasnoludy rozeszły się w różne strony; niektóre na dole zajęły 
się kucykami, inne wybrały się na zwiady po górskich zboczach. Bilbo 
przez cały dzień siedział markotny na trawie we wnęce i patrzał na głaz 
lub w stronę zachodu przez wąskie wejście. Zdawało mu się, nie wiedzieć 
czemu, że na coś czeka. "Może czarodziej wróci niespodzianie jeszcze 
dzisiaj?" - myślał. 
  Ilekroć podnosił głowę, dostrzegał w dali kreskę lasów. Kiedy słońce 
skłoniło się ku zachodowi, odblask ozłocił odległe wierzchołki drzew, 
jakby światło padało na ostatnie wyblakłe liście. Wkrótce kula słoneczna 
niby pomarańcz znalazła się nisko, na wprost oczu hobbita. Bilbo 
podszedł do wejścia wnęki i ujrzał tuż nad widnokręgiem blady i nikły 
wiechetek wschodzącego księżyca. 
  W tym samym momencie usłyszał za swoimi plecami głośny stuk. Na 
szarym kamieniu przysiadł ogromny drozd, czarny jak smoła, z jasnożółtą 
piersią nakrapianą ciemnymi plamkami. Trach! Drozd złowił ślimaka i 
dziobem rozbijał go o kamień. Trach, trach! 
  Nagle Bilbo zrozumiał. Zapominając o niebezpieczeństwie, wybiegł na 
półkę skalną i zaczął przywoływać krasnoludy, krzycząc i machając 
rękami. Kto był w pobliżu, biegł ile sił w nogach do hobbita, potykając się 
wśród skał, zaciekawiony, co się właściwie stało. Inni (z wyjątkiem 
oczywiście Bombura, który spał) domagali się, żeby ich z dołu wciągnąć 
na linie. 
  Bilbo szybko im całą sprawę wyjaśnił. Umilkli wszyscy: hobbit stojący 
na płaskim głazie i krasnoludy, w niecierpliwym oczekiwaniu kiwające 
brodami. Słońce zachodziło coraz niżej, a nadzieja gasła w ich sercach. 
Wreszcie słońce zanurzyło się w wąskim pasemku purpurowych obłoków 
i znikło. Krasnoludy jęknęły, ale Bilbo stał wciąż nieporuszony na swoim 
miejscu. Wiechetek księżyca wypływał nad widnokrąg. Zapadał wieczór. I 
nagle, kiedy już tracili resztkę nadziei, czerwony promień słońca niby 
palec przebił dziurę w obłoku i trafił przez szczelinę u wejścia do wnęki 
prosto na przeciwległą gładką ścianę. Stary drozd, który przekrzywiwszy 
łebek z wysoka przyglądał się temu oczyma podobnymi do czarnych 
paciorków, krzyknął przenikliwym głosem. Rozległ się trzask. Kamienny 
wiór odłupany od skały odpadł na ziemię. Na wysokości mniej więcej 
trzech stóp nad ziemią w skale ukazała się dziurka. 
  Spiesznie, drżąc, by nie stracić tej ostatnie szansy, krasnoludy rzuciły się 
ku ścianie, zaczęły na nią napierać z wszystkich sił - daremnie! 
  - Klucz! klucz! - wrzasnął Bilbo. - Gdzie Thorin? 
  Podbiegł Thorin. 
  - Klucz! - krzyczał Bilbo. - Klucz, który był dołączony do mapy. Spróbuj 
go, nim będzie za późno. 
  Thorin sięgnął po klucz zawieszony na złotym łańcuchu u jego szyi. 
Wsunął go do dziurki. Pasował i obracał się! Lecz w tym momencie 
promień zgasł, słońce się skryło, księżyc zniknął, noc rozlała się po 
niebie. 
  Pchali teraz wszyscy razem i z wolna część skalnej ściany ustąpiła pod 
naporem. Długie, regularne szpary rysowały się coraz wyraźniej i 
poszerzały z każdą chwilą. Już widać było zarys drzwi, wysokich na pięć 
stóp, a na trzy szerokich; bez szmeru, powoli odchylały się do wnętrza. 
Ciemność niby chmura wypłynęła z ziejącego w zboczu otworu, głęboka, 
nieprzenikniona ciemność wypełniająca rozwarte wnętrze Góry. 
 
 
12. Na zwiadach w obozie wroga 
 
  Długo stały krasnoludy w ciemnościach pod drzwiami, naradzając się, co 
robić, wreszcie przemówił Thorin: 
  - Oto wybiła godzina szanownego pana Bagginsa, który okazał się 
cennym przyjacielem w ciągu całej długiej podróży, jako hobbit - 
nadspodziewanie na swój wzrost - wielki męstwem, niewyczerpany w 
pomysłach, a także, pozwolę sobie rzec, obdarzony nad zwykłą miarę 
szczęściem w przygodach. Wybiła tedy godzina, by pan Baggins wypełnił 
zadanie, do którego zobowiązaliśmy go, zabierając z sobą na tę wyprawę, 
i przyszedł czas, by zarobił na obiecane wynagrodzenie. 
  Znacie już styl, jakim Thorin zwykł przemawiać w doniosłych chwilach, 
nie będę więc przytaczał dalszego ciągu jego mowy, chociaż wygłaszał ją 
jeszcze dość długo w tym samym duchu. Chwila byłą rzeczywiście 
doniosła, lecz Bilbo niecierpliwił się bardzo. Bilbo także już zdążył 
poznać dobrze Thorina i od razu zgadł, o co mu chodzi. 
  - Jeśli chcesz przez to powiedzieć, że twoim zdnaiem ja powinienem 
pierwszy zapuścić się w ten tajemniczy korytarz, o Thorinie, synu 
Thraina, zwany Dębową Tarczą, oby broda twoja urosła jeszcze dłuższa! - 
przerwał mu gniewnie - mów tak od razu i daj spokój ceregielom. 
Mógłbym odmówić. Wyratowałem was dwukrotnie z ciężkich tarapatów, 
co nie było przewidziane w umowie, toteż jak sądzę, już zarobiłem na 
wynagrodzenie. Ale do trzech razy sztuka - jak powiadał ojciec, więc nie 
odmówię, choć sam nie bardzo rozumiem dlaczego. Może nauczyłem się 
ufac swojemu szczęściu bardziej niż dawnymi laty. - Bilbo miał na myśli 
poprzednią wiosnę spędzoną we własnym domu, ale te czasy wydawały 
mu się odległe o wieki całe. - W każdym razie gotów jestem iść, zajrzeć 
do środka, skończyć z tym wreszcie. Kto pójdzie ze mną? 
  Nie spodziewał się usłyszeć chóru licznych ochotników, więc nie doznał 
rozczarowania. Kili i Fili z zakłopotanymi minami spojrzeli na siebie, 
przestępując z nogi na nogę, inni nawet nie udawali ochoty, z wyjątkiem 
sędziwego Balina, stałego wartownika drużyny, który szczególnie polubił 
hobbita. Balin więc oświadczył, że pójdzie z Bilbem do wnętrza jamy, 
przynajmniej kawałek drogi, żeby w razie potrzeby skrzyknąć pomoc. 
  Na usprawiedliwienie krasnoludów mogę wam powiedzieć tylko tyle: 
zamierzali hojnie zapłacić hobbitowi za usługi; wzięły go ze sobą po to, 
żeby ich wyręczył w najprzykrzejszej robocie, i nie przejmowały się 
zbytnio losem biednego malca, skoro zgodził się podjąć ryzyko; nie 
wahały się jednak zrobić wszystkiego, co było w ich mocy, kiedy znalazł 
się w opałach - tak przecież postąpiły w przygodzie z trollami na początku 
tej historii, chociaż wtedy nie miały jeszcze wobec hobbita szególnych 
długów wdzięczności. Tak się sprawa przedstawia: krasnoludy nie są 
bohaterami, to plemię wyrachowane, bardzo wysoko ceniące pieniądz. Są 
wśród nich chytre sztuki, nawet oszuści i naprawdę łotrzyki, ale są także 
krasnoludy dość uczciwe i do takich właśnie zaliczyć należy Thorina wraz 
z jego drużyną. Nie trzeba jednak za wiele od nich wymagać. 
  Kiedy Hobbit wsuwał się przez zaczarowane drzwi do wnętrza Góry, za 
jego plecami gwiazdy ukazały się na bladym, pociętym czrnymi pasmami 
niebie. Droga okazała się łatwiejsza, niż przewidywał. Nie była to 
przecież jama goblinów ani grubo ciosane podziemia elfów. Ten korytarz 
wykuły krasnoludy na miarę swoich bogactw i swojej sztuki górniczej, 
toteż biegł prosto jak strzała, podłogę miał równą, wygładzone ściany, 
spadek umiarkowany i regularny, a prowadził do dległego jakiegoś celu, 
ukrytego w czarnej czeluści. 
  Po chwili Balin, życząc hobbitowi szczęśliwej drogi, zatrzymał się w 
miejscu, z którego mógł jeszcze dostrec nikły zarys drzwi i dosłyszeć, 
dzięki echu odbijającemu się o ściany korytarza, szmer głosów przyjaciół 
szepczących we wnęce u wejścia. Wówczas Bilbo wsunął pierścień an 
palec i bardziej nawet, niż jest to w zwyczeju hobbitów - ze względu na 
echo - wystrzegając się jakiegokolwiek hałasu, bezszelestnie zaczął 
schodzić w dół, w dół, w ciemność. Trząsł się ze strachu, ale jego drobna 
twarzyczka miała wyraz stanowczy i zawzięty. Nie był to już ten sam 
hobbit, który ongi wybiegł ze swej norki bez chustki do nosa. Od dawna 
już nauczył się obywać bez chustki! Wysunął mieczyk, zacisnął pasa i 
szedł naprzód. 
  Teraz już wpadłeś po uczy, Bilbo Baggins - powiedział sobie. - Tamtej 
nocy, przyjmując krasnoludów w swoim domu, wdepnąłeś w tę historię, a 
dziś, żeby się z niej wydobyć, płacisz. Tam do licha, ależ głupiec był i jest 
z ciebie! - odezwała się najmniej Tukowa część jego istoty. - Daruję 
chętnie wszystkie skarby strzeżone przez smoka, niechby sobie na wieki 
zostały w podziemiu, bylebym ja obudził się i przekonał, że ten okropny 
tunel to po prostu mój własny pokój w moim własnym domu. 
  Nie obudził się oczywiście, ale szedł wytrwale naprzód, aż wreszcie nie 
mógł już dostrzec za sobą ani śladu drzwi wejściowych. Był samiuteńki. 
Po jakimś czasie zaczęło mu się robić gorąco. "Czy mi się zdaje - myślał - 
czy też tam, przede mną, coś świeci jakby łuna?" 
  Nie zdawało mu się; im dalej szedł; tym wyraźniej widział blask, aż w 
końcu wyzbył się wszelkich wątpliwości. Światło z każdą minutą 
czerwieniało mocniej. Niewątpliwie też w tunelu zrobiło się bardzo 
gorąco. Nad głową hobbita i obok niego snuły się kłęby pary. Bilbo zaczął 
się pocić. Do jego uszu dochodził teraz jakiś szmer, jakby bulgotanie 
wody kipiącej w ogromnym kotle połączone z mruczeniem olbrzymiego 
kocura. Wreszcie Bilbo nieomylnie poznał bełkotliwy głos jakiegoś 
dużego zwierzęcia chrapiącego przez sen gdzieś w dole, tam, skąd bił 
czerwony poblask. 
  W tym momencie Bilbo stanął w miejscu. To, że po chwili znów ruszył 
naprzód, było największym dowodem męstwa, na jaki w życiu się zdobył. 
Wszystkie okropności, które zdarzyły się potem, były niczym w 
porównaniu z tą decyzją. Prawdziwą walkę stoczył samotnie w ciemnym 
tunelu, nim jeszcze zrozumiał ogrom czyhającego niebezpieczeństwa. W 
każdym jednak razie po krótkim przystanku poszedł dalej. Wyobraźcie go 
sobie zbliżającego się do końca tunelu, gdzie otwiera się wąski wylot, 
podobny z kształtu do drzwi wejściowych. Mała główka hobbita wsuwa 
się ostrożnie w szparę. Bilbo ma przed oczyma wielką, najniższą pieczarę, 
może loch więzienny dawnej siedziby krasnoludów, wyżłobiony u samych 
korzeni Góry. Jest tak ciemno, że można tylko zgadywać rozmiary 
obszernej piwnicy, lecz w ciemnościach pod najbliższą ścianą od skalnej 
podłogi bije jasna łuna. To blask Smauga! 
  Oto leży tu olbrzymi, czerwonozłocisty smok, pogrążony w głębokim 
śnie; z paszczy i z nozdrzy dobywa się pomruk i kłęby dymu, lecz 
podczas snu potwora ogień ledwie się tli w jego wnętrznościach. Pod nim, 
nakryte jego cielskiem i wielkim zwiniętym ogonem, a także wszędzie 
dokoła rozsypane po ziemi i ginące w ciemnościach, piętrzą się 
niezliczone drogocenne przedmioty, złoto  surowe i kute, rzadkie 
kamienie i klejnoty, srebro czerwieniejące w rdzawym świetle. Smaug 
leżał ze złożonymi skrzydłami niby ogromny nietoperz, obrócony trochę 
bokiem, tak że hobbit widział jego ciało od spodu: długi, blady brzuch 
oprószony drogimi kamieniami i okruchami złota, które wbiły mu się w 
skórę od stałego wylegiwania się na tym łożu bogactw. Poza nim na 
najbliższych ścianach niewyraźnie majaczących w mroku wisiały zbroje, 
hełmy, topory, miecze, dzidy; rzędami stały wielkie dzbany i naczynia 
pełne nieodgadnionych skarbów. 
  Jeśli powiem, ze hobbitowi dech zaparło, będzie to o wiele za słabe 
określenie. Odkąd ludzie zmienieli język, którego się nauczyli od elfów w 
czasach, gdy świat cały był czarodziejski, brak w naszej mowie słów, żeby 
wyrazić oszołomienie Bilba. Wprawdzie słyszał w swym życiu legendy i 
pieśni o bogactwach nagromadzonych przez smoka, lecz takiej 
wspaniałości, takiej ponęty i takiego blasku skarbów nigdy sobie nie 
wyobrażał. W tej chwili czar złota przeszył mu serce i urzekł je, 
owładnęła nim pożądliwość znana wszystkim krasnoludom. Stał jak 
wryty, zapominając niemal o przerażającym strażniku tych skarbów, 
patrzał na nie i obliczał ich wartość. 
  Patrzał tak długo, zdawało mu się, że minęły wieki, nim znęcony pokusą, 
właściwie wbrew własnej woli wysunął się z mrocznego korytarza i 
zakradł aż na skraj najbliższego usypanego z klejnotów kopca. Na nim 
leżał smok, śmiertelnie groźny nawet we śnie. Chwyciwszy za dwa ucha 
olbrzymi puchar, tak ciężki, że z trudem go udźwignął, Bilbo rzucił 
lękliwe spojrzenie w górę, na smoka. Smaug poruszył jednym skrzydłem i 
wysunął jeden pazur, a chrapliwy pomruk zabrzmiał innym tonem. Bilbo 
umknął. Smok jednak nie obudził się, przynajmniej jeszcze nie w tej 
chwili; śniąc jakiś nowy sen o grabieżach i gwałtach, leżał dalej w 
zrabownej krasnoludom pieczarze, podczas gdy mały hobbit wycofywał 
się długim tunelem. Serce waliło mu w piersi, a nogi dygotały jeszcze 
bardziej gorączkowo niż podczas wędrówki w pierwszą stronę, ale ściskał 
mocno w rękach puchar a w głowie miał tę jedną myśl: "Otóż zrobiłem to! 
Teraz się przekonają! Podobniejszy do sklepikarza niż do włamywacza, 
co? Nie usłyszę więcej takiej uwagi". 
 Nie usłyszał rzeczywiście. Balin szalał z radości, gdy go ujrzał 
wracającego, i nie wiadomo, czy bardziej się cieszył, czy dziwił. 
Pochwycił Bilba w ramiona i wyciągnął na świeże powietrze. Północ już 
była, chmury zasłoniły gwiazdy, lecz Bilbo leżał z przymkniętymi 
poczyma, dysząc ciężko i rozkoszując się czystym powietrzem, nie 
zwracając wiele uwagi na podniecenie krasnoludów, na ich pochwały, gdy 
go klepali po ramieniu i oświadczali, że zarówno oni sami, jak ich 
potomstwo do siódmego pokolenia gotowe jest dla niego do wszelkich 
usług. 
  Krasnoludy wciąż jeszcze podawały sobie puchar z rąk do rąk i 
uradowane rozprawiały o odzyskaniu swoich skarbów, kiedy nagle głośny 
grzmot rozległ się we wnętrzu Góry, jakby stary wulkan ocknął się i 
postanowił znowu plunąć ogniem. Drzwi w głębi wnęki były przymknięte 
i zabezpieczone wsuniętym w szparę kamieniem, lecz przez długi tunel 
dobywał się z dna otchłani, wyolbrzymiony grą echa, ryk i tupot, od 
którego ziemia drżała pod stopami krasnoludów. 
  W okamgnieniu zapomnieli o radości, o dufnych przechwałkach 
wygłaszanych przed chwilą i skulili się wszyscy ze strachu. Nie wolno 
było zapomnieć o Smaugu. Wielki to błąd pomijać w rachunkach smoka, 
póki ten żyje, i to w dodatku tuż pod bokiem. Smoki co prawda nie umieją 
właściwie używać bogactw, ale znają zazwyczaj swoje skarby z 
dokładnością do jednego łuta, tym bardziej jeżeli od dawna je posiadają. 
Smaug nie stanowił wyjątku od tej reguły. Z niespokojnego snu - w 
którym nieprzyjemną rolę odgrywał rycerz nader małego wzrostu, lecz 
uzbrojony w bardzo ostry miecz i w niezwykłe męstwo - przeszedł do 
lekkiej drzemki, a potem obudził się i całkowicie oprzytomniał. Poczuł 
jakiś lekki powiew ciągnący przez pieczarę. Czyżby wiało od małej dziury 
w ścianie? Zawsze się z jej powodu trochę niepokoił, choć wydawała się 
tak znikoma, teraz więc wpatrywał się w nią podejrzliwie i wyrzucał 
sobie, że dotychczas jej nie zatkał. W ostatnich dniach wydawało mu się, 
że słyszy stłumione odgłosy jakby kołatania, dochodzące skądsiś z góry aż 
na dno jego jamy. Przewrócił się na łożu, wyciągnął szyję i zaczął węszyć. 
I w tym momencie zauważył, że w skarbnicy brakuje jednego puchara! 
  Złodzieje! Gwałtu! Rety! Nic podobnego nie zdarzyło się jeszcze, odkąd 
Smaug zamieszkał pod Górą. Wpadł w nieopisaną wściekłość, w 
szczególną odmianę wściekłości, ogarniającą tych bogaczy, którzy mają 
więcej, niż zdolni są spożytkować, jeśli nagle utracą coś, co od dawna 
posiadali, lecz czego nigdy przedtem nie używali ani nie potrzebowali. 
Smaug buchnał ogniem, pieczara wypełniła się dymem, góra zadrżała w 
posadach. Na próżno potwór próbował wcisnąć łeb w mały wylot tunelu; 
zwinął się cały i grzmiąc jak podziemna burza zerwał się ze swego 
legowiska na dnie lochów, poskoczył do wielkich drzwi i dalej 
ogromnymi korytarzami górskiego pałacu ku Głównej Bramie. 
  Opanowała go jedna myśl: przeszukać całą Górę, pochwycić złodzieja, 
rozszarpać go i stratować. Wychynął przez wrota, rzeka zakipiała parą i 
zasyczała, a Smaug wzleciał w powietrze i opadł na szczyt Góry, 
rozbryzgując wokół zielone i czerwone płomienie. Krasnoludy usłyszały 
przerażający szum tego lotu, toteż skuliły się pod ścianami trawiastej 
wnęki, przylgnęły płasko do kamieni, nie tracąc nadziei, że uda im się 
skryć przed straszliwymi oczymi smoka. 
  Zginęłyby na pewno co do nogi, gdyby nie Bilbo - znowu Bilbo! 
  - Prędko, prędko - szepnął hobbit bez tchu. - Do drzwi, do tunelu, tu nie 
można zostać. 
  Poderwali się na te słow i już mieli wpełznąć do wnętrza, gdy Bifur 
krzyknął: 
  - Moi krewniacy! Bombur i Bofur! Zapomnieliśmy o nich! Zostali w 
dolinie! 
  - Smok ich zamorduje, zginą także kucyki i stracimy wszystkie zapasy! - 
jękneli inni. - Nie ma na to rady. 
  - Głupstwa pleciecie - rzekł Thorin odzyskujac godność. - Nie możemy 
ich opuścić. Niech pan Baggins, Balin, Fili i Kili wejdą natychmiast do 
tunelu, w ten sposób Smaug przynajmniej nie wszystkich dosięgnie. A wy 
bierzcie się do roboty. Gdzie liny? Żywo! 
  W takich opałach chyba jeszcze nigdy nie byli. Nad nimi w kamiennych 
rozpadlinach echo rozbrzmiewało straszliwym rykiem wściekłego 
Smauga. Lada sekunda smok mógł spaść na nich rozogniony lub, 
oblatując wokół górę, zastać ich na wąskiej półce skalnej na skraju 
przepaści, ciagnących rozpaczliwie liny. Już wydostał się na półkę Bofur, 
a katastrofa się nie zdarzyła. Już się ukazał zaspany, nadęty Bombur - pod 
którego ciężarem lina trzeszczała groźnie - a katastrofa wciąż jeszcze się 
nie zdarzyła. Na ostatku wywindowali narzędzia i worki z prowiantem i 
wtedy dopiero sytuacja stała się naprawdę straszna. 
  Rozległ się szum, czerwony odblask rozpłomienił szczyty skał. 
Nadlatywał smok. 
  Ledwie zdążyli uskoczyć do tunelu, wciągając ze sobą manatki, gdy od 
północy z furkotem spadł Smaug; płomienie biły od niego, osmalając 
zbocza góry, olbrzymie skrzydła huczały jak huragan. Gorący dech 
potwora spopielił trawę pod tajemnymi drzwiami, a wdzierając się przez 
szparę do wnętrza tunelu, sparzył ukrytych i leżących na ziemi zbiegów. 
Zamigotały płomyki, czarne cienie zatańczyły na skalnych ścianach. 
Potem znów ciemność zapadła. Smok przeleciał dalej. W dolinie kuce 
zarżały z przerażenia, pozrywały pęta i rozbiegły się dzikim galopem. 
Smok zatoczył krąg i ruszył za nimi w pogoń. Zniknął. 
  - To nieuchronna śmierć dla tych biednych zwierząt - powiedział Thorin. 
- Żadne stworzenie nie ujdzie z życiem, jeśli je Smaug dostrzeże. A my 
już tu zostaniemy na wieki, chyba że macie ochotę wędrować pieszo kilka 
mil przez otwarte pola z powrotem do rzeki pod czujnym okiem Smauga. 
  Bardzo niemiła myśl! Wczołgali się dalej w głąb tunelu, a chociaż było 
gorąco i duszno, dygotali, póki blade światło dnia nie przesączyło się 
przez szparę w uchylonych drzwiach. W ciągu nocy wiele razy słyszeli 
łopot to bliższy, to dalszy, gdy smok zataczał w powietrzu kręgi, oblatując 
w koło górę i szukając zbiegów. 
  Widząc kucyki i ślady obozowiska musiał odgadnąć, że napastnicy 
przybyli znad rzeki, od jeziora, i wspięli się na górę z doliny, w której 
zostawili wierzchowce; ale nawet jego bystre oczy nie wytropiły 
tajemnych drzwi, a skalne ściany uchroniły małą wnękę od 
niszczycielskich smoczych płomieni. Długie godziny zeszły Smaugowi na 
bezowocnym pościgu, wreszcie świt ostudził jego wściekłość i potwór 
wrócił na swoje złote legowisko, żeby znów zasnąć i nabrać nowych sił. 
Nie zamierzał zapomnieć ani przebaczyć kradzieży nawet za tysiąc lat, 
gdy starość zmieni jego ciało w zmurszały kamień, mógł jednak pozwolić 
sobie na odroczenie zemsty. Z wolna, cicho wpełznął z powrotem do 
pieczary i przymknął powieki. 
  Z nastaniem ranka krasnoludy trochę ochłonęły ze strachu. Zdawały 
sobie sprawę, że niebezpieczeństwa tego rodzaju nie da się uniknąć, skoro 
taki strażnik jak Smaug pilnuje skarbów, i że nie należy tak prędko zrażać 
się i wycofywać. Zresztą, jak to już stwierdził Thorin, na razie nie mogli 
się stąd ruszyć. Kuce rozbiegły się lub zostały wybite, trzeba było czekać 
czas jakiś i uśpić czujność smoka przynajmniej na tyle, by móc 
zaryzykować daleki marsz przez otwarte przestrzenie. Szczęściem ocalili 
dość zapasów, żeby przetrwać jeszcze kilka dni. 
  Naradzali się długo, co dalej robić, lecz nie mieli pojęcia, jak pozbyć się 
Smauga. Bilba język świerzbił, żeby im wytknąć, że to było od początku 
najsłabszym punktem całego planu. Wreszcie, zwyczajem wszystkich 
osób bezradnych w ciężkim położeniu, zaczęli robić wymówki hobbitowi, 
zarzucając mu to, za co przedtem go chwalili: że wyniósł z jamy puchar 
rozjątrzając przedwcześnie Smauga. 
  - A cóż innego, waszym zdaniem, ma robić włamywacz? - spytał Bilbo 
ze złością. - Nie zostałem wynajęty do zabijania smoków, bo to jest robota 
dla wojaka, ale do kradzieży skarbów. Początek zrobiłem jak najlepszy. A 
wyście może oczekiwali, że wrócę galopkiem z całym skarbcem Throra na 
plecach? Jeśli komu wolno tu narzekać, to chyba tylko mnie. Powinniście 
zabrać na wyprawę nie jednego włamywacza, lecz pięciuset. Pewnie, że to 
bardzo ładnie świadczy o waszym dziadku, ale musicie przyznać, że 
niezbyt jasno przedstawiliście mi rozmiary jego majątku. Żeby wynieść 
wszystko, potrzebowałbym stu lat, a i to pod warunkiem, że ja byłbym 
pięćdziesiąt razy większy, niż jestem, a Smaug łagodny jak królik. 
  Po tej przemowie Bilba krasnoludy oczywiście przeprosiły go 
natychmiast. 
  - A co pan proponuje, panie Baggins? - spytał grzecznie Thorin. 
  - Jeśli chodzi o sposób wyniesienia skarbów z pieczary, to na razie nie 
mam pomysłów. Rzecz jasna, że tu wszystko zależy od nowego uśmiechu 
szczęścia i od usunięcia z drogi Smauga. Usuwanie smoków nie wchodzi 
w zakres mojego fachu, mimo to postaram się o tym również pomyśleć. 
Osobiście nie mam już wcale nadziei i bardzo bym chciał znaleźć się z 
powrotem w domu, cały i zdrów. 
  - O powrocie tymczasem nie może być mowy. Co mamy robić teraz, 
dzisiaj? 
  - Jeśli chcecie naprawdę usłyszeć moją radę, to wam powiem, że nie 
możemy zrobić nic innego, jak siedzieć tu, gdzie siedzimy. Za dnia z 
pewnością bez wielkiego ryzyka będziemy mogli wymykać się do wnęki, 
żeby zaczerpnąć powietrza w płuca. Może w niezbyt dalekiej przyszłości 
uda się wyprawić jednego czy dwóch gońców do składu nad rzeką i 
uzupełnić zapasy. Tymczasem wszyscy niech koniecznie nocują w tunelu. 
A teraz coś wam zaproponuję: mam pierścień, więc jeszcze dziś w 
południe - bo wtedy najpewniej Smaug będzie drzemał - zakradnę się 
znów tunelem i zobaczę, co tam smok porabia. Może trafi się jakaś 
pomyślna okazja. Każdy gad ma swoją słabość - jak mawiał mój ojciec, 
chociaż, o ile mi wiadomo, nie czerpał tej informacji z osobistego 
doświadczenia. 
  Krasnoludy oczywiście przyjęły propozycję bardzo skwapliwie. 
Nauczyły się już szacunku dla Bilba. W owym czasie hobbit stał się 
właściwie dowódcą wyprawy. Miał własne poglądy i plany. W południe 
więc gotów był do powtórnej wędrówki w głąb Góry. Nie palił się co 
prawda do tego, ale też nie wzdragał zbytnio, bo mniej więcej już 
wiedział, co go czeka. Gdyby lepiej znał smoki i przewrotne smocze 
obyczaje, czułby gorszy strach i nie liczyłby z taką pewnością, że zastania 
Smauga śpiącego. 
  Kiedy wyruszał, słońce świeciło jasno, ale w tunelu było czarno jak w 
nocy. Światło przeciekające przez szparę drzwi, ledwie uchylonych, 
szybko zniknęło, gdy schodził coraz niżej. Szedł tak cicho, że nie więcej 
robił hałasu niż dym niesiony łagodnym powiewem powietrza i trochę 
nawet chełpił się tym w duchu, podchodząc do dolnego wylotu korytarza. 
W pieczarze dostrzegał tylko najniklejszy blask. 
  "Stary Smaug zmęczył się i śpi - pomyślał. - Widzieć mnie nie może, a 
nie usłyszy też na pewno. Głowa do góry, Bilbo!" 
  Bilbo zapomniał czy może nigdy nie słyszał o doskonałym węchu 
smoków i o tym, że umieją spać z jednym okiem czujnie otwartym, jeśli 
podejrzewają niebezpieczeństwo. 
  Kiedy Bilbo zajrzał przez otwór w ścianie, Smaug rzeczywiście wyglądał 
tak, jakby spał głęboko; leżał niemal bez życia i prawie nie świecił, a 
chrapanie jego brzmiało zaledwie jak podmuch niewidzialnej odrobiny 
pary. Hobbit już miał wejść do pieczary, gdy spostrzegł wąski, 
przenikliwy, czerwony promień strzelający spod nie domkniętej powieki 
lewego ślepia Smauga. A więc smok tylko udawał sen! Patrzał pilnie w 
otwór tunelu! Bilbo szybko odskoczył wstecz, błogosławiąc swój 
pierścień. Wtedy Smaug przemówił: 
  - No coż, złodziej! Czuję cię nosem, odróżniam twój zapach. Słyszę twój 
oddech. Chodź no bliżej. Proszę bardzo, nie żałuj sobie, jest tu 
wszystkiego dość, nawet za wiele. 
  Ale Bilbo nie był takim nieukiem w zakresie wiedzy o smokach, żeby 
mu uwierzyć; jeśli Smaug na to liczył, grubo się zawiódł. 
  - Dziekuję ci, o Smaugu Groźny! - odpowiedział. - Nie przyszedłem po 
prezenty. Chciałem tylko przyjrzeć ci się i sprawdzić, czy naprawdę jesteś 
tak wspaniały, jak głoszą legendy. Bo nie wierzyłem legendom. 
  - A teraz wierzysz? - spytał smok mile połechtany pochlebstwem, choć 
nie brał wcale komplementów za dobrą monetę. 
  - Doprawdy, pieśni i legendy bledną wobec rzeczywistości, o Smaugu, 
pierwsza i najgorsza plago świata! - odparł Bilbo. 
  - Jak na złodziej i łgarza jesteś bardzo dobrze wychowany - powiedział 
smok. - Widzę, że znasz moje imię, ale ja nie przypominam sobie, żebym 
kiedykolwiek spotkał twój zapach. Ktoś jest i skąd przybywasz, jeśli 
wolno zapytać? 
  - Wolno, oczywiście. Przybywam spod Pagórka, a droga moja wiodła 
nad górami i pod górami. Również przez powietrze. Jestem ten, który 
chodzi po świecie niewidzialny. 
  - W to uwierzę bez trudu - rzekł Smaug. - Ale to chyba nie jest imię, 
którego zazwyczaj używasz? 
  - Jestem znalazcą tropów, przecinaczem pajęczyn, posiadaczem ostrego 
żądła. Wybrano mnie ze względu na szczęśliwą liczbę. 
  - Piękne tytuły! - szyderczo mruknął smok. - Ale nawet szczęśliwe 
numery nie zawsze wygrywają. 
  - Jestem ten, który żywcem grzebie przyjaciół i tropi ich, a potem znów 
żywych wyciąga z wody. Pochodzę z dna worka, ale nikomu nie udało się 
nakryć mnie workiem. 
  - To już brzmi nieprawdopodobnie - zaśmiał się zgryźliwie Smaug. 
  - Jestem przyjacielem niedźwiedzi i gościem orłów, zdobywcą 
pierścienia i wybrańcem szczęścia. Jestem też mistrzem w jeździe na 
baryłce - ciągnął dalej hobbit, bawiąc się tą grą w zagadki. 
  - To już lepsze - powiedział Smaug - ale nie daj się zbytnio ponosić 
fantazji. 
  Tak właśnie, a nie inaczej należy rozmawiać ze smokami, jeśli ktoś nie 
chce wyjawić swojego imienia (bo tak dyktuje rozum), ale nie chce też 
rozwścieczyć przeciwnika jawną odmową (co również dyktuje rozum). 
Żaden smok w świecie nie oprze się urokowi zagadek i każdy straci sporo 
czasu próbując je rozwiązać. Wielu powiedzeń Bilba smok ani w ząb nie 
rozumiał (ale ty, mam nadzieję, wszystko zrozumiałeś, bo znasz 
przygody, które hobbit miał na myśli), ale łudził się, że zrozumiał dość, i 
radował się złośliwie w głębi swego czarnego serca. 
  "Tak też domyślałem się wczoraj wieczorem - mówił sobie z uśmiechem 
zadowolenia. - Jeśli to nie jest robota ludzi znad Jeziora, tych nędznych 
handlarzy baryłek, nie jestem smokiem, lecz jaszczurką. Od wieków już 
zaniedbywałem wypraw w tamtą stronę, ale teraz się poprawię!" 
  - Dobrze, pogromco baryłek! - rzekł głośno. - Może Baryłką wabił się 
twój kuc, a może nie, chociaż był tak gruby, że zasłużył na to imie. 
Przypuśćmy, że naprawdę chadzasz po świecie niewidzialny, ale nie 
zawsze chadzasz piechotą. Przyjmij do wiadomości, że wczoraj 
wieczorem zjadłem sześć kucyków, a wkrótce złapię i zjem osiem 
pozostałych. W podzięce za smaczną kolację ofiaruję ci dobrą i 
zbawienną radę: o ile możności nie zadawaj się z krasnoludami. 
  - Z krasnoludami? - spytał Bilbo z udanym zdziwieniem. 
  - Nie zawracaj mi głowy! - odparł Smaug. - Znam zapach i smak 
krasnoludów; nikt go nie zna lepiej ode mnie. Nie próbuj mi wmawiać, że 
zjadłszy kucyka, który służył za wierzchowca krasnoludowi, mogłem się 
co do tego omylić. Źle skończysz, jeśli będziesz przestawał z takimi 
kompanami, o złodzieju, pogromco beczek! Nie mam nic przeciw temu, 
żebyś im moje słowa powtórzył. 
  Ale Smaug nie wspomniał o tym, że nie znał pewnego innego zapachu, 
zapachu hobbitów; nigdy się z nim w życiu nie zetknął, toteż był teraz 
mocno zaintrygowany. 
  - Myślę, że dobrze ci zapłacili za ten wczorajszy puchar, co? - mówił 
dalej. - Powiedz, dużo dostałeś? Nic? Tak, to do nich podobne. Oni tam 
pewnie kryją się tchórzliwie na górze, a na ciebie zwalili niebezpieczną 
robotę i kazali ci, korzystając z chwil mojego roztargnienia, porywać, co 
się da, i przynosić sobie. Obiecali ci pewnie udział w zyskach? Nie wierz 
im! Dobrze będzie, jeśli w ogóle wyjdziesz z tej historii żywy. 
  Bilbo czuł się coraz bardziej nieswojo. Ilekroć wzrok Smauga, błądząc w 
ciemnościach, padał na niego, hobbit doznawał niezrozumiałej pokusy, by 
wystąpić jawnie naprzód, pokazać się i wyznać całą prawdę. Nie 
pojmował tego, ale groziło mu straszliwe niebezpieczeństwo, że podda się 
czarom smoka. Lecz zebrał całą odwagę i odezwał się znowu: 
  - Nie wiesz wszystkiego, o Smaugu potężny! - rzekł. - Nie złoto nas tu 
przyciągnęło. 
  - Ha, ha! A więc powiedziałeś: "nas" - zaśmiał się Smaug. - Czemuż nie 
powiesz: "nas czternastu", aby wszystko było jasne, mój ty szczęśliwy 
numerze? Miło mi słyszeć, że macie w tych okolicach inne jeszcze sprawy 
do załatwienia prócz kradzieży mojego złota. W takim razie może nie 
zmarnujecie czasu bez żadnego pożytku. A czy nie przyszło wam do 
głowy, że choćbyście wykradali złota po trosze przez sto lat - czy coś 
około tego - nie uciekniecie z nim daleko? Że nie przyda wam się na nic 
tutaj, na zboczach górskich? Ani w puszczy? Tam do licha! Czy naprawdę 
nie pomyśleliście o tej przeszkodzie? Obiecano ci pewnie w umowie 
czternastą część? Ale jak będzie z dostawą? Jak z transportem? Co na to 
powiedzą uzbrojeni strażnicy i celnicy? 
  I Smaug wybuchnął śmiechem. Miał złe, nikczemne serce, a wiedział, że 
w swoich przypuszczeniach nie odbiegał daleko od prawdy, gdy 
podejrzewał, że ludzie znad Jeziora skrycie popierają wyprawę i że lwia 
część skarbów ma, stosownie do ich życzeń, pozostać w mieście i na 
wybrzeżu, które za młodych lat Smauga nazywano Esgaroth. 
  Trudno wam będzie może w to uwierzyć, ale Bilbo speszył się okropnie. 
Wszystkie myśli i wysiłki skupiał dotychczas na sprawie dotarcia do Góry 
i odnalezienia wejścia. Nigdy jeszcze nie zastanawiał się, jakim sposobem 
krasnale zabiorą stąd skarby, a już w głowie mu nie postało pytanie, jak 
przewiezie swoją część, jeśli mu coś przypadnie w udziale, do odległego 
kraju, do norki pod Pagórkiem. 
  W tej chwili brzydkie posądzenie wylęgło się w jego mózgu: czy 
krasnoludy również przegapiły ten ważny punkt, czy też od początku 
śmiały się w kułak z naiwności hobbita? Oto jakie skutki wywołuje 
smocze gadanie w umyśle niedoświadczonego słuchacza! Bilbo 
oczywiście powinien był mieć się na baczności, ale Smaug naprawdę był 
dość trudnym do odparcia przeciwnikiem. 
  - Powiedziałem ci już - rzekł Bilbo, starając się dochować wiary 
przyjaciołom i mimo wszystko dopiąć swego - że złoto jest tylko 
ubocznym celem naszej wyprawy. Nad górami i pod górami, wodą i 
powietrzem dążyliśmy tutaj po zemstę! czy naprawdę nie rozumiesz, o 
Smaugu, bogaczu nad bogaczami, że twoje powodzenie zyskało ci na 
świecie zawziętych wrogów? 
  Wtedy Smaug roześmiał się na dobre, a śmiech ten zagrzmiał tak 
straszliwie, że Bilbo przysiadł trzęsąc się cały, krasnoludy zaś w 
odległym, górnym końcu tunelu zbiły się trwożnie w kupkę, pewne, że w 
tej chwili hobbit zginał nagłą i okropną śmiercią. 
  - Po zemstę! - ryknął i od błysku jego ślepiów cała pieczara rozjaśniła się 
jak od czerwonego pioruna. - Po zemstę! Król spod Góry nie żyje, a 
gdzież jest jego potomstwo, które by odważyło się szukać odwetu? Girion, 
pan miast Dal poległ, zjadłem jego podwładnych wpadłszy niby wilk 
między owce. Gdzież są synowie jego synów, którzy ośmieliliby się 
zbliżyć do mnie? Zabijam, kogo chcę i gdzie chcę, a nikt mi nie śmie 
stawiać oporu. Pokonałem rycerzy dawnych czasów, dziś nie ma już 
takich wojowników na świecie. A przecież byłem wtedy młody i wątły. 
Teraz jestem stary i silny, silny, silny - wiedz o tym, złodzieju czający się 
w ciemnościach! Moja zbroja warta jest dziesięciu tarcz, zęby służa mi za 
miecze, pazury - za włócznie, cios mojego ogona to grom, skrzydła niosą 
huragan, a mój dech - śmierć! 
  - Zawsze słyszełem - rzekł Bilbo głosem piskliwym ze strachu - że 
smoki od spodu mają ciało bezbronne, zwłaszcza w okolicy... w okolicy 
piersi; lecz pewnie tak dobrze uzbrojony smok jak ty znalazł i na to jakąś 
radę. 
  Smaug nagle ostygł w chełpliwym zapale. 
  - Twoje wiadomości - warknął - są przestarzałe. Jestem zarówno od 
strony grzbietu, jak od spodu opancerzony żelazną łuską i twardymi 
kamieniami. Nie ma takiego ostrza, które by mnie przebiło. 
  - Mogłem się tego spodziewać - rzekł Bilbo. - Doprawdy, nie masz w 
świecie nikogo, kto by ci dorównał, o Samugu, którego się nie ima żaden 
oręż. Jakże wspaniała musi być taka kamizelka z diamentów! 
  - Rzeczywiście, to strój niezwykły i wspaniały - odparł Samug, chełpiąc 
się głupio. Nie wiedział, że hobbit podczas pierwszego wywiadu miał 
sposobność rzucić okiem na osobliwy pancerz chroniący smoka od spodu 
i że dla sobie wiadomych powodów bardzo chciał obejrzeć go dokładniej. 
Smaug przewrócił się na bok. - Popatrz! - rzekł. - Co o tym sądzisz? 
  - Olśniewające! Cudowne! Doskonałe! Niezrównane! Zachwycające! - 
wykrzykiwał Bilbo, ale w duchu myślał: "Stary durniu! Masz przecież w 
zagłębieniu pod lewą piersią spory płat nagi jak ślimak, co wylazł z 
muszli!" 
  Obejrzawszy dokładnie brzuch smoka pan Baggins marzył już tylko o 
tym, żeby się oddalić. 
- Nie chciałbym dłużej zajmować czasu Jego Magnificencji - powiedział - 
ani zakłócać mu zasłużonego wypoczynku. Pościg za kucykami z 
pewnością był dość męczący, tym bardziej że wystartowałeś z pewnym 
opóźnieniem. Równie trudno jest ścigać włamywaczy - rzucił na 
zakończenie, odwrócił się na pięcie i pomknął w górę tunelem. 
  Ostatni dowcip nieszczególnie mu się udał, bo smok plunął za nim 
straszliwym płomieniem, a chociaż hobbit piął się, jak umiał najszybciej, 
nie zdążył odbiec dość daleko, nim Smaug wetknął szkaradny swój łeb w 
wylot tunelu. Szczęściem nie mógł wcisnąć do małego otworu całej głowy 
ani nawet paszczy, tylko z nozdrzy dmuchnął w ślad za uciekinierem 
ogniem i parą, tak że Bilbo omal się nie przewrócił i brnął dalej na oślep, 
zataczając się z bólu i strachu. Był dość dumny, z siebie, że tak chytrze 
rozmawiał ze smokiem, ale błąd popełniony na końcu otrzeźwił go jak 
szklanka zimnej wody. 
  - Nie bądź głupi, Bilbo, i nigdy nie śmiej się ze smoka, póki jeszcze 
zipie - powiedział sobie, a tak mu się to zdanie spodobało, że je później 
często powtarzał i przyjęło się jako przysłowie. - Daleko jeszcze do końca 
przygód! - dodał, a to również była święta prawda. 
  Popołudnie chyliło się ku wieczorowi, gdy Bilbo wyszedł znów na świat, 
zachwiał się i padł zemdlony w "progu". Krasnoludy ocuciły go i 
opatrzyły jak się dało oparzenia, lecz długi czas upłynął, nim na potylicy i 
na piętach odrosły mu porządne włosy, bo były osmalone i przypieczone 
przy samej skórze. Podczas tych zabiegów przyjaciele, starając się 
hobbitowi dodawać otuchy, niecierpliwie czekali, by opowiedział o 
swoich przygodach, szczególnie zaś interesowali się, dlaczego smok 
narobił tak okropnego hałasu i jakim sposobem Bilbo się wyratował. 
  Hobbit jednak był zatroskany i nieswój; z trudem wyciągali z niego 
wiadomości. Po namyśle żałował, że tyle różnych rzeczy powiedział 
smokowi, i nie miał ochoty powtarzać tego wszystkiego krasnoludom. 
Stary drozd siedział w pobliżu na skale, z łebkiem przechylonym na bok, 
przysłuchując się rozmowie. Najlepszy dowód, w jak złym humorze był 
Bilbo: oto chwycił kamień i cisnął nim w drozda, który tylko na chwilę 
odfrunął nieco dalej i zaraz wrócił na dawne miejsce. 
  - Do licha z tym ptakiem! - krzyknął Bilbo ze złością. - Zdaje się, że on 
nas podsłuchuje, i wcale mi się jego mina nie podoba. 
  - Dajże mu spokój! - rzekł Thorin. - Drozdy są poczciwe i przyjazne, a 
ten jest bardzo stary; może ostatni z dawnego ptasiego rodu, który ongi tu 
mieszkał; tak były wówczas obłaskawione, że ojcu mojemu i dziadowi 
siadały na dłoni. To długowieczna i czarodziejska rasa, więc bardzo 
możliwe, że właśnie ten drozd żył tutaj paręset czy nawet więcej lat temu. 
Ludzie z Dali rozumieli ich mowę i używali ich jako posłów, gdy chcieli 
przekazać jakieś wieści mieszkańcom Miasta na Jeziorze lub jeszcze 
dalej. 
  - Ano, będzie miał co opowiedzieć w Mieście na Jeziorze, jeśli o to mu 
chodzi - rzekł Bilbo. - ale wątpię, czy tam jeszcze został ktoś, kto by się 
chciał teraz bawić mową drozdów. 
  - Dlaczego? Co się stało? - krzyknęły krasnoludy. - Mówże! 
  Opowiedział im więc wszystko, co zapamiętał, i przyznał się, że bardzo 
go nęka myśl, czy Smaug nie za wiele odgadł z jego zagadek poza tym, 
czego się domyślił zobaczywszy obóz i kucyki. 
  - Na pewno już wie, że przybyliśmy tu z Miasta na Jeziorze i że 
otrzymaliśmy stamtąd pomoc; mam okropne przeczucie, że skieruje się w 
tamtą stronę, kiedy się ruszy z jamy. Po cóż ja mu powiedziałem o jeździe 
na beczce! Nawet ślepy królik z tych okolic musiałby, słysząc to, 
pomyśleć o ludziach znad Jeziora! 
  - No trudno, nie ma już na to rady, a zresztą mając do czynienia ze 
smokiem, nie sposób się z czymś nie wygadać, tak mi przynajmniej 
zawsze mówiono - powiedział Balin chcąc Bilba pocieszyć. - Moim 
zdaniem spisałeś się doskonale, bądź co bądź przyniosłeś bardzo 
pożyteczne wieści i wróciłeś żywy, a tym mało kto może się poszczycić 
spośród osób, którym się zdarzyło rozmawiać z bestią w rodzaju Smauga. 
Wiadomość, ża Smaug ma dziurę w diamentowej kamizelce może się 
okazać w przyszłości naszym zbawieniem i szczęściem. 
  Po tych słowach Balina rozmowa zeszła na upamiętnione w dziejach lub 
legandach wypadki zgładzenia smoka; wspominano rozmaite sztychy, 
pchnięcia, ciosy zadane w brzuch, przemyślne sposoby i podstępy, do 
jakich musieli się uciekać zabójcy tych potworów. Wszyscy niemal 
zgadzali się, że zaskoczyć smoka we śnie wcale nie jest tak łatwo, jak by 
się mogło wydawać, a próby zakłucia czy zatłuczenia śpiącego smoka 
pewniej jescze narażały napastnika na zgubę niż zuchwały atak. Przez 
cały czas, gdy o tym mówili, drozd słuchał, a dopiero kiedy gwiazdy 
wyjrzały na niebo, ptak cicho rozpostarł skrzydła i odleciał. Przez cały też 
czas tej rozmowy, w miarę jak cienie się wydłużały, Bilbo z każdą chwilą 
bardziej był zgnębiony i pełen coraz gorszych przeczuć. 
  Wreszci przerwał krasnoludom gawędę. 
  - To pewne, że nie jesteśmy tutaj bezpieczni - rzekł - i nie widzę 
powodu, żeby zostawać tu dłużej. Smok zniszczył piękną, zieloną trawę, a 
poza tym noc nadchodzi i robi się zimno. Czuję w kościach, że Smaug 
znowu napadnie na to miejsce. Wie przecież, że zszedłem do jego 
pieczary z góry, i nie łudźcie się, odgadnie, gdzie jest drugi koniec tunelu. 
W razie potrzeby rozwali w gruzy całe to zbocze, żeby zamknąć przed 
nami wejście, a jeśli przy sposobności nas także zmiażdży, będzie się tym 
bardziej cieszył. 
  - Czarno malujesz nasze położenie, panie Baggins - rzekł Thorin. - 
Czemuż więc Smaug nie zagrodził dolnego końca tunelu, jeśli mu zależy 
na niedopuszczeniu nas do pieczary? Nie zrobił tego na pewno, bo 
słyszelibyśmy hałas. 
  - Nie wiem, nie wiem... Może dlatego, że początkowo zmyślał zwabić 
mnie po raz drugi, teraz zaś czeka na wyniki nocnego polowania albo nie 
chce bez koniecznej potrzeby szpecić swojej sypialni. Nie wiem, ale 
wolałbym, żebyście dłużej się nie sprzeciwiali. Lada chwila Smaug 
wylezie z jamy, a wtedy nie będzie dla nas ratunku, jeśli nie schowamy w 
głębi tunelu i nie zamkniemy za sobą tych drzwi. 
  Mówił to z takim przekonaniem, że krasnoludy wreszcie ustąpiły, 
chociaż do ostatka zwlekały z zamknięciem drzwi: była to decyzja 
rozpaczliwa, nikt bowiem nie miał pojęcia, jak je z powrotem otworzyć od 
wewnątrz, a nie uśmiechała im się wcale myśl, że znajda się w potrzasku, 
z którego jedyne wyjście prowadzi przez smoczą jamę. Zresztą na razie 
wszędzie, w tunelu i na całej Górze, panował spokój. Dość długo więc 
siedzieli opodal na pół otwartych drzwi i gawędzili dalej. 
  Rozważali nikczemne słowa Smauga o krasnoludach. Bilbo żałował, że 
je w ogóle usłyszał, żałował w każdym razie, że nie może zdobyć się na 
niezachwianą wiarę w szczerość krasnoludów, które teraz zapewniały go, 
iż nigdy dotąd nie pomyślały o tym, co się stanie, gdy już zdobędą skarby. 
  - Zdawaliśmy sobie sprawę, że to bardzo ryzykowne przedsięwzięcie - 
powiedział Thorin - i wiemy to obecnie jeszcze lepiej; ale nawet i teraz 
sądzę, że będzie czas zastanowić się nad dalszym ciągiem, kiedy 
odzyskamy skarb. Jeśli chodzi o twój udział, panie Baggins, ręczę, że 
jesteśmy ci niewypowiedzianie wdzięczni i pozwolimy, żebyś sam 
wybrał, co zechcesz do swojej czternastej części dołączyć, byleśmy już 
mieli co dzielić. Przykro mi, że kłopoczesz się o transport, i przyznaję, że 
to trudność poważna: z biegiem lat okolice tutaj zamiast zatracić dzikość, 
zdziczały jeszcze bardziej; zrobimy jednak dla ciebie, co będzie w naszej 
mocy, i poniesiemy odpowiednią część kosztów, gdy na to przyjdzie pora. 
Wierz mi albo nie wierz, jak chcesz. 
  Z kolei zaczęli mówić o samym skarbie i należących do niego 
przedmiotach, które Thorin i Balin zapamiętali. Ciekawi byli, czy wciąż 
jeszcze leżą w pieczarze nienaruszone włócznie, zamówione kiedyś dla 
armii króla Bladorthina (od dawna już nieżyjącego); każda z nich miała 
potrójne kute ostrze i drzewce misternia złocone, lecz nigdy tej broni nie 
dostarczono królowi ani nie otrzymano za nią zapłaty; tarcze zrobione dla 
wojowników z dawna poległych; ogromny złoty puchar Throra opatrzony 
z obu stron uchwytami, kuty i rzeźbiony w ptaki i kwiaty, w których oczy 
i płatki wprawiono drogie kamienie; zbroje ze złoconej i srebrzonej siatki 
nie do przebicia; naszyjnik Giriona, władcy Dali, złożony z pięciuset 
szmaragdów zielonych jak ruń wiosenna; Girion dał go im w zamian za 
zbroję sporządzoną dla jego najstarszego syna sposobem znanym tylko 
krasnoludom i nigdy przedtem nie praktykowanym, bo łuska z czystego 
srebra miała trwałość i twardość potrójnej stali. Lecz najpiękniejszy ze 
wszystkiego był wielki, drogocenny biały kamień, który krasnoludy 
znalazły pod korzeniami Góry i nazwały jej sercem - Arcyklejnot Thraina. 
  - Arcyklejnot! Arcyklejnot! - mruczał Thorin w ciemnościach, sennie 
opierając brodę na kolanach. - Ten kamień był jak kula o tysiącu 
oszlifowanych ścianek; przy ognisku błyszczał jak srebro, w słońcu - jak 
woda, pod gwiazdami - jak śnieg, a w poświacie księżyca - jak deszcz. 
  Ale Bilbo już się otrząsnął z czaru, który mu kazał pożądać skarbów. Nie 
zważał na tę rozmowę krasnoludów. Siedział najbliżej drzwi i jednym 
uchem wciąż nadsłuchiwał, czy na dworze nie wszczyna się jakiś zgiełk, 
drugie zaś nastawił na echo z głębi tunelu, by poprzez szepty przyjaciół 
dosłyszeć każdy szmer dolatujący z dołu. 
  Ciemności gęstniały, a hobbit niepokoił się coraz bardziej. 
  - Zamknijcie drzwi! - prosił. - Przez skórę czuję, że nam smok zagraża. 
Bardziej się boję tej dzisiejszej ciszy niż wczorajszego hałasu. Zamknijcie 
drzwi, nim będzie za późno. 
  Było w jego głosie coś takiego, że ciarki przeszły krasnoludom po 
krzyżach. Thorin z wolna ocknął się z marzeń, wstał i kopnął kamień, 
którym drzwi były zaklinowane. Potem wszyscy razem pchnęli je, aż 
zatrzasnęły się z głośnym hukiem. Od tej strony nie było ani śladu dziurki 
czy zamka. Byli uwięzieni we wnętrzu Góry! 
  W samę porę. Ledwie bowiem cofnęli się kilka kroków w głąb tunelu, 
gdy coś huknęło okropnie w stok Góry, jakby olbrzymy z rozmachem 
uderzyły o nią taranem z pni dębowych. Skała zadrżała gwałtownie, 
ściany popękały, ze stropu tunelu sypnęły się kamienie. Co by się stało, 
gdyby krasnoludy nie zamknęły drzwi - lepiej nawet nie myśleć. Uciekli 
dalej w głąb korytarza, radzi, że jeszcze żyją, a tam, za nimi, na stoku 
grzmiał i huczał wściekły gniew Smauga. Smok łupał skałę w drobne 
kawałki, miażdżył ściany i urwiska ciosami swego potężnego ogona, aż 
wszystko: skrawek terenu, gdzie na wysokościach krasnoludy rozbiły 
obóz, spopielona trawa, głaz, na którym siadywał drozd, ściany, których 
czepiały się ślimaki, wąska półka skalna - zniknęło w chaosie rumowiska 
i z lawiną strzaskanych kamieni runęło w przepaść na dno doliny. 
  Smaug wypełzł z legowiska ukradkiem, cicho wzbił się w powietrze, w 
ciemnościach pożeglował ciężko, wolno, niby potworny kruk. Wiatr 
poniósł go na zachodnią stronę Góry, gdzie smok miał nadzieję zaskoczyć 
niespodzianie coś czy kogoś i wypatrzyć wejścia do tunelu, przez które 
złodziej dostał się do jego pieczary. Wybuchnął wściekłościa, gdy nie 
znalazł nikogo, nie zobaczył nic, chociaż trafnie zgadywał, gdzie 
powinien być wylot korytarza. 
  Ulżywszy w ten sposób złości, odzyskał nieco humoru, pewien, że odtąd 
nikt już tą drogą nie wtargnie do jego siedziby. Teraz mógł dopełnić 
zemsty. 
  - Mistrz w jeździe na baryłce! - mruknął zjadliwie. - To pewne, że 
przyszedłeś znad rzeki i że przypłynąłeś wodą. Nie znam twojego 
zapachu, ale jeśli nie jesteś jednym z ludzi mieszkających w Mieście na 
Jeziorze, znalazłeś w nich sprzymierzeńców. Zobaczą mnie i przypomną 
sobie, kto jest naprawdę Królem spod Góry! 
  Buchnął ogniem i poleciał na południe, w stronę Bystrej Rzeki. 
 
 
13. Smauga nie ma w domu 
 
  Krasnoludy tymczasem siedziały w ciemnościach, otoczone głuchą ciszą. 
Niewiele jadły, niewiele też mówiły. Straciły rachunek czasu; nie śmiały 
niemal drgnąć, bo każdy szmer czy szept odbijał się echem i rozlegał w 
podziemiu. Jeśli się zdrzemnęły, budziły się w tym samym wciąż mroku i 
niezmąconym milczeniu. Zdawało im się, że upłynęło wiele dni, aż 
wreszcie, oszołomione i na pół uduszone, nie mogły dłużej tego znieść. 
Prawie ucieszyłyby się, gdyby z dołu dobiegł ich uszu hałas zwiastujacy 
powrót smoka. W tej ciszy podejrzewały jakąś diabelską zasadzkę 
Smauga, lecz nie sposób było tkwić tutaj wiecznie. 
  Przemówił Thorin. 
  - Spróbujmy otworzyć drzwi! - rzekł. - Jeśli wiatr nie owieje mi twarzy, 
umrę. Wolałbym chyba zginąć na powietrzu, zmiażdżony przez Smauga, 
niźli udusić się tutaj. 
  Kilku krasnoludów wstało i powlokło się po omacku w górę, tam gdzie 
przedtem były drzwi. Ale okazało się, że górny wylot tunelu przestał 
istnieć: zawaliły go skalne złomy. Teraz już ani klucz, ani zaklęcia, 
którym drzwi były z dawna posłuszne, nie mogły ich otworzyć. 
  - Znaleźliśmy się w potrzasku! - jęczały krasnoludy. - To już koniec! 
Tutaj umrzemy. 
  Dziwna rzecz, właśnie w chwili gdy krasnoludy wpadły w ostateczną 
rozpacz, Bilbo poczuł niezrozumiałą ulgę w sercu, jakby ktoś wyjął mu 
ciężkie brzemię zza pazuchy. 
  - Spokojnie, spokojnie! - rzekł. - Póki życia, póty nadziei, jak mawiał 
mój ojciec. Do trzech razy sztuka - powiadał także. Pójdę więc raz jeszcze 
w dół tunelu. Chodziłem dwakroć, mając pewność, że smok czeka mnie 
na drugim końcu, tym bardziej mogę zaryzykować trzecią wizytę, skoro 
mam prawo wątpić, czy gospodarz jest w domu. Zresztą innej drogi 
wyjścia jak dołem - nie ma. Ale myślę, że tym razem powinniście 
wszyscy iść ze mną. 
  Zdesperowani zgodzili się na to. Thorin ruszył na czele, u boku Bilba. 
  - Uważajcie! - szeptał hobbit. - Starajcie się iść jak najciszej! Na dole 
może Smauga nie ma, ale może Smaug jest. Nie narażajmy się bez 
potrzeby. 
  Schodzili w dół, w dół... Krasnoludy oczywiście nie mogą nigdy 
dorównać hobbitom w sztuce poruszania się bezszelestnie, toteż i teraz 
sapały i człapały, echo zaś potęgowało te odgłosy przerażająco. Bilbo co 
chwila przystawał ze strachu i nasłuchiwał, lecz z dna tunelu nie 
dochodził żaden szelest. Kiedy mu się zdawało, że są już blisko celu, 
włożył na palec pierścień i wysunął się przed innych. Ostrożność 
zbyteczna, bo otaczały ich ciemności tak nprzeniknione, że z pierścieniem 
czy bez pierścienia wszyscy stali się niewidzialni. Tak było ciemno, że 
hobbit nagle znalazł się u wylotu nic o tym nie wiedząc, niespodzianie 
trafił ręką w pustkę, stracił równowagę i głową naprzód runął do jamy! 
  Leżał twarzą do ziemi, nie mając odwagi wstać, wstrzymując oddech. 
Ale nic nie poruszyło się w pieczarze. Nic też nie rozświetlało mroku, 
chociaż, gdy wreszcie Bilbo powoli uniósł głowę, wydało mu się, że 
wyżej, w głębi podziemia dostrzega nikłą, białą plamkę blasku. Nie była 
to jednak z pewnością iskra smoczego ognia, jakkolwiek wszędzie dokoła 
wisiały w powietrzu ciężkie, smrodliwe opary gada, a na języku hobbit 
czuł posmak dymu. 
  W końcu pan Baggins stracił cierpliwość. 
  - Przeklęty gadzie, przeklęty Smaugu! - pisnął głośno. - Przestań się 
bawić w ciuciubabkę! Zaświeć no, a potem możesz mnie zjeść, jeżeli uda 
ci się mnie złapać. 
  Słabe echo obiegło niewidoczne w mroku kąty pieczary, ale nikt 
hobbitowi nie odpowiedział. 
  Bilbo wstał, nie miał jednak pojęcia, w którą stronę się zwrócić. 
  - Do licha, co też ten Smaug knuje - powiedział. - Najwidoczniej nie 
przyjmuje dziś po południu (czy w nocy, bo nie wiem, która godzina). 
Jeżeli Oin i Gloin nie zgubili hubki i krzesiwa, moglibyśmy sobie tu 
poświecić i rozejrzeć się, póki szczęście sprzyja. 
  Krasnoludy, rzecz prosta, bardzo się przelekły, kiedy Bilbo spadł z 
łoskotem z progu tunelu na dno jamy, i przycupnęły tam, gdzie ich 
zostawił, w pobliżu wyjścia. 
  - Pss! pss! - syknęły usłyszawszy głos hobbita. Trochę mu to dopomogło 
zorientować się, gdzie są towarzysze, ale przez dość długi czas nie mógł 
się od nich doprosić czegoś więcej. Wreszcie, kiedy już zaczął tupać i 
wniebogłosy wrzeszczeć o światło, Thorin dał się przekonać i wysłał Oina 
z Gloinem po zostawione w górnym końcu tunelu pakunki. 
  Chwilę później migotliwe światełko zapowiedziało powrót wysłanników. 
Oin niósł w ręku małą pochodnię z sosnowej trzaski, a Gloin dźwigał pod 
pachą cały pęk łuczywa. Bilbo spiesznie podbiegł do wylotu i chwycił 
pochodnię; nie mógł jednak nakłonić krasnoludów, żeby zapalili więcej 
świateł i weszli za nim do pieczary. Thorin przezornie wytłumaczył, że 
pan Baggins jest nadal z urzędu wyznaczonym rzeczoznawcą - 
włamywaczem i wywiadowcą. Jeśli chce ryzykować i palić światło, to 
jego sprawa. Oni wszakże wolą poczekać w tunelu na powrót pana 
Bagginsa. Siedli więc wszyscy trzynastu w pobliżu wyjścia i przyglądali 
się jego poczynaniom. 
  Widzieli drobną, ciemną sylwetkę hobbita sunącą naprzód z małą 
pochodnią wzniesioną w górę. Póki był blisko, dostrzegali od czasu do 
czasu błysk i słyszeli dźwięk metalu, gdy potykał się o jakiś złoty 
przedmiot. Światełko w jego ręku malało, w miarę jak się oddalał w głąb 
rozległej pieczary, potem zaczęło migać coraz wyżej w powietrzu. Bilbo 
wspinał się na ogromny kopiec skarbów. Wkrótce osiągnął szczyt, ale 
szedł dalej. Zauważyli, że w pewnym momencie zatrzymał się i schylił, 
ale nie wiedzieli dlaczego. 
  To był Arcyklejnot, Serce Góry. Bilbo poznał go, pamietając opis 
Thorina; nie mogło być drugiego takiego klejnotu nawet w tym 
cudownym skarbcu ani na całym szerokim świecie. Kiedy hobbit jeszcze 
piął się na kopiec, błysnął przed nim ten biały ognik i pociągnął go ku 
sobie z daleka. Potem rósł stopniowo, aż zmienił się w kuleczkę bladego 
blasku. Gdy Bilbo się zbliżył, kuleczka rozbłysła migotliwymi, 
różnobarwnymi skrami, odbijając i rozszczepiając kołyszący się płomień 
łuczywa. Wreszcie spojrzał na nią wprost z góry i na chwilę dech mu 
zaparło z wrażenia. Olbrzymi brylant świecił własnym, wewnętrznym 
blaskiem, zarazem jednak, oszlifowany i ukształtowany przez krasnoludy, 
które go wydobyły niegdyś z serca Góry, łowił z zewnątrz każdy promień 
światła i przeobrażał go w dziesięć tysięcy iskier białego blasku grającego 
wszystkimi kolorami tęczy. 
  Ręka hobbita sięgnęła po klejnot, jakby przyciągnięta czarodziejską siłą. 
Ciężki, ogromny brylant nie mieścił się w małej garści, ale Bilbo, 
zamknąwszy oczy, podniósł go i wsunął do najgłębszej kieszeni. 
  "Teraz jestem naprawdę włamywaczem - pomyślał. - Chyba jednak będę 
musiał krasnoludom o tym powiedzieć... ale później. Mówili przecież, że 
pozwolą mi wybrać, co zechcę. A ja bym na pewno wybrał to, niechby 
zatrzymali sobie całą resztę". 
  Mimo to nie miał spokojnego sumienia: wiedział w głębi duszy, że 
Thorin, choć mówił o swobodzie wyboru, nie zamierzał ofiarować mu 
tego cudownego klejnotu; przeczuwał też, że za ten swój uczynek 
odpokutuje w przyszłości. 
  Ruszył znów naprzód. Zsunął się z kopca po drugiej stronie i światło 
jego pochodni znikło z pola widzenia czatujących krasnoludów. Wkrótce 
jednak znów im błysnęło w oddali. Bilbo posuwał się teraz dnem 
pieczary. 
  Szedł naprzód, aż dotarł do wielkich drzwi w przeciwległej ścianie; 
powiew świeżego powietrza orzeźwił go, lecz omal nie zgasił łuczywa. 
Bilbo nieśmiało wyjrzał przez drzwi: zamajaczył mu długi ciąg korytarzy 
i u ich końca pierwsze stopnie szerokich schodów wznoszących się w 
mroku ku górze. Ani szmeru, ani śladu Smauga. Hobbit miał już 
zawrócić, kiedy musnął go jakiś czarny przedmiot i coś w locie otarło się 
o jego twarz. Bilbo pisnął i wzdrygnął się gwałtownie, stracił równowagę 
i przewrócił się na wznak. Pochodnia wypadła mu z ręki i zgasła. 
  "Przypuszczam... mam nadzieję, że to był po prostu nietoperz - myślał, 
bardzo zgnębiony. - Ale co teraz zrobię? Gdzie jest wschód, południe, 
północ i zachód?" 
  - Thorin! Balin! Oin! Gloin! Fili! Kili! - krzyczał Bilbo, ile sił w płucach, 
ale w wielkiej, czarnej pustce głos jego brzmiał słabo i niknął. - Łuczywo 
mi zgasło! Niech ktoś przyjdzie na pomoc! - Odwaga opuściła hobbita w 
tej chwili zupełnie. Krasnoludy słyszały słaby krzyk, ale rozróżnić zdołały 
tylko to jedno słowo: "pomoc!" 
  - Co, u licha, mogło mu się zdarzyć? - rzekł Thorin. - Na pewno nie 
spotkał smoka, bo już dawno przestałby krzyczeć. 
  Czekali jeszcze minutę, dwie, lecz żaden odgłos nie zdradzał obecności 
Smauga, nie było słychać nic prócz dochodzącego z daleka wołania Bilba. 
  - Niech no który zapali parę pochodni! - rozkazał Thorin. - Wygląda na 
to, że musimy iść naszemu włamywaczowi na ratunek. 
  - Należy się, byśmy z kolei teraz my jemu pomogli - rzekł Balin. - Co do 
mnie, pójdę bardzo chętnie. Zresztą myślę, że na razie niczym nam to nie 
grozi. 
  Gloin zapalił kilka pochodni i wszyscy wsunęli się do pieczary, a potem 
gęsiego pobiegli spiesznie pod ścianą. Wkrótce natknęli się na hobbita, 
który szedł na ich spotkanie. Na widok świateł szybko odzyskał pewność 
siebie. 
  - Nietoperz mnie trącił, upuściłem łuczywo, nic gorszego nie zaszło! - 
odpowiedział na pytania przyjaciół. Kamień spadł im z serca, ale mieli 
ochotę zwymyślać Bilba, że niepotrzebnie napędził im strachu. Cóż 
dopiero powiedziliby, gdyby im się przyznał w tym momencie, że znalazł 
Serce Góry! Przelotny rzut oka na skarby, które im się tu ukazały, 
wystarczył, by rozdmuchać na nowo pożądliwość krasnoludzkich serc. A 
kiedy w sercu krasnoluda, choćby najstateczniejszego, ocknie się miłość 
do złota i klejnotów, ogarnia go nagle szaleńcza, często wręcz dzika 
odwaga. 
  Teraz już nie trzeba było krasnoludów zachęcać. Wszyscy palili się po 
prostu do przeszukania pieczary, chcieli wykorzystać niezwykłą okazję i 
najchętniej wierzyli, że Smauga nie ma w domu. Każdy już miał w ręku 
świecącą pochodnię, a rozejrzawszy się najpierw w lewo, potem w prawo 
- zapomniał o strachu, a nawet o przezorności. Mówili głośno, nawoływali 
się, wyciągali z kopca lub spod ściany stare skarby i podnosząc je ku 
światłu, gładzili pieszczotliwie. 
  Fili i Kili wpadli w humor niemal wesoły, a znalazłszy wiszące na 
ścianach złote harfy, wybrali dwie i spróbowali srebrnych strun; harfy 
były zaczarowane (przy tym smok nigdy ich nawet nie tknął, nie mając 
zamiłowania do muzyki), więc nie rozstroiły się w ciągu długich lat. 
Mroczna pieczara rozbrzmiała melodią od dawna nie słyszaną. Większość 
krasnoludów interesowała się jednak bardziej praktycznymi rzeczami: 
zbierali klejnoty, wypychając nimi kieszenie, a te, których nie mogli 
zabrać ze sobą, z westchnieniem żalu odrzucali z powrotem na kopiec. 
Thorin uwijał się nie gorzej od innych, ale wciąż rozglądał się na 
wszystkie strony za czymś, czego nie mógł znaleźć. Szukał Arcyklejnotu - 
lecz tymczasem jeszcze wolał nikomu o tym nie mówić. 
  Z kolei krasnoludy pozdejmowały ze ścian kolczugi i oręż, by się 
uzbroić. Iście po królewsku wyglądał Thorin w zbroi ze złotych łusek, z 
toporem na srebrnym trzonku zatkniętym za pas, który był wysadzany 
szkarłatnymi kamieniami. 
  - Panie Baggins! - zawołał. - Oto pierwsza rata twojego wynagrodzenia! 
Zrzuć stare ubranie i włóż na siebie to! 
  Mówiąc tak, przyodział Bilba w małą kolczugę, wykutą ongi dla jakiegoś 
młodego księcia elfów. Zrobiona była ze srebrzonej stali i ozdobiona 
perłami, a pas do niej był z pereł i kryształów. Lekki hełm z wytłaczanej 
skóry, wzmocniony od spodu stalowymi obręczami i obramowany 
drogimi białymi kamieniami przystroił głowę hobbita. 
  "Czuję się wspaniale - pomyślał Bilbo - ale wyglądam pewnie dość 
śmiesznie. Jakżeby się ze mnie śmiali hobbici w kraju! Szkoda, że nie 
mam pod ręką lustra" 
  Mimo wszystko pan Baggins nie dał sobie zawrócić głowy czarami 
bogactw tak jak krasnoludy. Znacznie wcześniej niż one znużył się 
przetrząsaniem skarbca i siadł zmęczony na ziemi; z pewnym niepokojem 
zadawał sobie w duchu pytanie, jak się ta historia skończy. "Oddałbym 
cały worek tych cennych pucharów - myślał - za jeden pokrzepiający łyk z 
drewnianego kubka Beorna". 
  - Thorinie! - krzyknął głośno. - Co dalej? Jesteśmy uzbrojeni, ale czy 
kiedykolwiek zbroja pomogła komu w walce ze Smaugiem Straszliwym? 
Jeszcze nie odwojowaliśmy tego skarbu. Nie szukamy na razie złota, lecz 
drogi ucieczki; dość już długo kusimy los! 
  - Prawda! - odparł Thorin odzyskując rozsądek. - Chodźmy stąd! Ja was 
poprowadzę. Nawet po tysiącu lat nie zmyliłbym drogi w tym pałacu. 
  Skrzyknął całą drużynę, zebrali się wszyscy i wznosząc pochodnie nad 
głowami, wyszli przez wielkie otwarte drzwi, chociaż ten i ów oglądał się 
za siebie z żalem. 
  Na lśniące zbroje naciągneli stare kubraki, jasne hełmy przykryli 
wystrzępionym kapturami i jeden za drugim pomaszerowali za Thorinen; 
sznur światełek posuwał się w ciemnościach, zatrzymując się często, bo 
trzeba było nasłuchiwać wszelkich szmerów, które by mogły zwiastować 
powrót smoka. 
Chociaż stare ozdoby od dawna zbutwiały lub zostały zniszczone, chociaż 
wchodząc i wychodząc tędy smok wszystkie splugawił i połamał, Thorin 
poznawał każdy korytarz, każdy zakręt. Długo pięli się schodami, potem 
skręcili i schodzili znów w dół szerokimi, dzwoniącymi od ech tunelami, 
potem znów skręcili i znów po schodach wędrowali w górę. Schody, 
schody bez końca, ale gładkie, wyrąbane w litej skale, szerokie i piękne; 
wciąż w górę, w górę szły krasnoludy, nie napotykając żadnych śladów 
życia prócz przelotnych cieni uciekających z daleka na widok świateł 
migocących w przeciągach. 
  Schody nie były budowane na miarę nóg hobbita, toteż Bilbo w pewnej 
chwili poczuł, że dłużej tego marszu nie wytrzyma; nagle jednak strop 
nad ich głowami uniósł się wysoko, tak że go już nie dosięgało światło 
pochodni. Z daleka, przez otwór wycięty gdzieś w górze, sączył się biały 
promyczek, w powietrzu zapachniało świeżością. Przed nimi majaczył 
jaśniejszy kształt ogromnych drzwi zwisających na wyłamanych 
zawiasach i osmolonych od ognia. 
  - To wielka sala Throra - rzekł Thorin. - Tu odbywały się uczty i narady. 
Już niedaleko stąd do Głównej Bramy. 
  Minęli zburzoną salę, gdzie gniły drweniane stoły, a poprzewracane 
krzesła i ławy leżały zwęglone i zbutwiałe. Na ziemi wśród dzbanów, 
pucharów, połamanych rogów poniewierały się w kurzu czaszki i kości. 
Kiedy wyszli przez drzwi w drugim końcu sali, dobiegł ich uszu plusk 
wody, a szare światło nagle się rozjaśniło. 
  - Oto źródło Bystrej Rzeki - powiedział Thorin. - Z tego miejsca 
wypływa ku Bramie. Idźmy za jej biegiem. 
  Z czarnego zagłębienia w skalnej ścianie tryskała spieniona woda i 
perląc się rwała wąskim korytarzem wyżłobionym, wyregulowanym i 
pogłębionym niegdyś przez doświadczone w tej robocie ręce. Wzdłuż 
rzeki ciągnęła się kamienna droga tak szeroka, że kilku ludzi mogło się na 
niej zmieścić w szeregu. Pobiegli więc teraz szybko. Droga zataczała z 
rozmachem łuk, a kiedy go minęli... nie do wiary!... biały dzień zaświecił 
im w oczy! Stali przed strzelistą, sklepioną bramą, na której znać było 
jeszcze tu i ówdzie resztki starych rzeźb, chociaż zdartych, popękanych i 
szczerniałych. Przymglone słońce słało blade promienie między dwa 
ramiona Góry, snopy złotego blasku padały na kamienny próg. 
  Nad głowami krasnoludów przemknął rój nietoperzy, zbudzonych i 
spłoszonych światłem pochodni. Rzucili się wszyscy naprzód, ślizgając 
się na kamieniach wygładzonych i lepkich po przejściu smoka. Woda, 
rozbryzgując się pieniście, spadała z hukiem w dolinę. Cisnęli na ziemie 
niepotrzebna już łuczywa i stanęli olśnieni. Dotarli więc do Głównej 
Bramy, mieli przed sobą widok na dolinę Dal. 
  - No, no! - rzekł Bilbo. - Nie spodziewałem się, że kiedyś od tej strony 
wyjrzę przez Bramę Góry. Nie spodziewałem się też, że taką przyjemność 
sprawi mi światło słoneczne i wiatr dmuchający w twarz. Ale brr!... jaki 
ten wiatr zimny! 
  Wiatr był rzeczywiście chłodny. Surowy podmuch od wschodu niósł 
zapowiedź bliskiej już zimy. Wirując nad szczytem i omiatając ramiona 
Gór, jęczał wśród skał. Krasnoludy, po długich godzinach  spędzonych w 
gorącym zaduchu smoczej jamy, teraz, w słońcu, drżały z zimna. 
  Nagle Bilbo uprzytomnił sobie, że jest nie tylko zmęczony, lecz także 
okropnie głodny. 
  - Zdaje się, że mamy już poźny ranek - rzekł. - Myślę, że pora mniej 
więcej na śniadanie, jeśli w ogóle jest coś do jedzenia. Ale nie byłoby 
chyba bezpiecznie ucztować pod frontowym wejściem domu Smauga. 
Chodźmy gdzieś, gdzie będzie można spokojnie usiąść na chwilę. 
  - Racja - poparł go Balin. - Wiem nawet, gdzie powinniśmy pójść: do 
starej strażnicy na południowo-zachodnim cyplu Góry. 
  - Jak to daleko? - spytał hobbit. 
  - Pięć godzin marszu, jak sądzę, i to dość uciążliwego. Droga spod 
Bramy wzdłuż lewego brzegu strumienia jest, zdaje się, zniszczona. Ale 
spójrzcie! Rzeka robi pętle na wschód i przecina dolinę Dal, płynąc pod 
ruinami miasta. W tym miejscu był niegdyś most prowadzący do 
stromych schodów, którymi można wspiąć się na prawy brzeg aż do drogi 
wiodącej ku Kruczemu Wzgórzu. Z drogi w bok biegnie, a przynajmniej 
biegła kiedyś ścieżka w górę, wprost do strażnicy. Ciężka wspinaczka 
zresztą, nawet jeśli stare stopnie zachowały się do dziś. 
  - Biada mi! - jęknął hobbit. - Znowu marsz i znowu wspinaczka, a wciąż 
na czczo! Ciekaw jestem, ile śniadań, obiadów i kolacji ominęło nas w tej 
obrzydliwej dziurze, gdzie nie było nawet zegara. 
  W rzeczywistości tylko dwie noce i jedeń dzień (wcale zresztą nie 
najściślejszego postu) upłynęły od chwili, gdy smok zburzył zaczarowane 
drzwi do tunelu, Bilbo jednak stracił rachubę czasu i uwierzyłby zarówno, 
gdyby mu ktoś powiedział, że trwało to jeden dzień, jak i tydzień. 
  - Wypraszam sobie! - rzekł śmiejąc się Thorin, który znów nabierał 
otuchy, czując chrzęszczące w kieszeni drogocenne kamienie. - Nie 
nazywaj mojego pałacu obrzydliwą dziurą! Poczekaj, aż go sprzątniemy i 
odnowimy! 
  - Nie nastąpi to, póki Smaug żyje - posępnie odparł Bilbo. - Ale gdzie on 
się tymczasem podziewa? Za tę informację oddałbym sute śniadanie. 
Mam nadzieję, że nie przygląda się nam na przykład ze szczytu Góry. 
  To przypuszczenie mocno zaniepokoiło krasnoludy, skwapliwie 
oświadczyły więc, że rada Bilba i Balina wydaje im się najlepsza. 
  - Musimy się stąd wynieść - rzekł Dori. - Mam wrażenie, że czuję na 
plecach wzrok Smauga. 
  - Zimno tu i pusto - powiedział Bombur. - Wody nie brak, ale jedzenia 
nie widzę. W takiej okolicy smok pewnie stale jest głody. 
  - Chodźmy stąd, chodźmy! - krzyknęli inni. - Spróbujmy tej ścieżki 
Balina. 
  Powleki się wśród głazów lewym brzegiem rzeki - nad prawym wznosiła 
się naga, niedostępna ściana skalna - a na tym spustoszonym bezludziu 
Thorin szybko znów stracił humor. Most, o którym mówił Balin, zastali 
rozwalony, zapewne już od dawna; tylko resztki kamiennych filarów 
sterczały tu i ówdzie z płytkiej, wartkiej wody. Przeprawili się jednak bez 
większych trudności w bród, znaleźli stare schody i wydostali się na 
wysoką skarpę. Idąc dalej, wkrótce trafili na starą drogę i doszli nią do 
głębokiej kotlinki osłoniętej skałami; odpoczęli tu trochę i zjedli jakie 
takie śniadanie, złożone przeważnie z "kramów" i wody. (Jeśli chcesz 
wiedzieć, co w tym wypadku znaczy "kram", muszę wyznać, że 
dokładnego przepisu na tę potrawę nie znam, ale jest to rodzaj sucharów, 
nie psujących się właściwie nigdy, podobno bardzo posilnych, lecz na 
pewno nieponętnych, zgoła nieinteresujących, chyba tylko z punktu 
widzenia gimnastyki szczęk. Suchary te wypiekali ludzie znad Jeziora 
specjalnie na dłuższe wyprawy). 
  Posiliwszy się ruszyli dalej; droga odchylała się teraz na zachód i 
oddalała od rzeki, zbliżając natomiast do ogromnego ramienia Góry 
wysuniętego w kierunku południowym. W końcu dotarli do ścieżki. Pięli 
się stromo w górę; wędrowcy wlekli się gęsiego, powoli, tak że dopiero 
późnym popołudniem, gdy zimowe słońce już zniżało się ku zachodowi, 
stanęli na grani. 
  Znaleźli płaską platformę odsłoniętą z trzech stron, ale od północy 
zamkniętą skalną ścianą, w której ział otwór na kształt drzwi. Rozciągał 
się stąd rozległy widok na wschód, południe i zachód. 
  - Tu - rzekł Balin - za dawnych czasów trzymaliśmy zawsze straże. 
Drzwi prowadzą do wykutej w skale komory, które służyła wartownikom 
za kwaterę. Wszedzie w koło na Górze mieliśmy podobne placówki. Ale 
w tych dniach pomyślności czujność wydawała się właściwie 
niepotrzebna, strażnicy żyli zbyt wygodnie; gdyby nie to, może wcześniej 
ostrzegliby nas o zbliżaniu się smoka i kto wie, czy historia nie 
potoczyłaby się inaczej. No, ale w każdym razie możemy tu schronić się 
na czas jakiś; będziemy stąd widzieli dużo, sami przez nikogo nie 
widziani. 
  - Nic nam to nie pomoże, jeśli ktoś zauważył, jak tu maszerowaliśmy - 
rzekł Dori, nie spuszczając wzroku ze szczytów Góry, jakby w 
przekonaniu, że tam wypatrzy Smauga niby wronę an wieży. 
  - To już musimy zaryzykować - powiedział Thorin. - Nie sposób dzisiaj 
iść dalej. 
  - Święte słowa! - krzyknął Bilbo i rzucił się na ziemię. 
  W komorze skalnej miejsca starczyłoby na stu, a w dodatku w głębi była 
jeszcze mniejsza grota, lepiej chroniąca od chłodu. Miejsce wydawało się 
zupełnie opuszczone, widocznie nawet dzikie zwierzęta nie zapędzały się 
tutaj przez wszystkie lata panowania Smauga. Wędrowcy zrzucili w 
komorze swoje tobołki, niektórzy zaraz położyli się i zasnęli, inni siedli u 
wejścia naradzając się nad dalszymi planami. Jedno pytanie wracało 
wciąż w ich rozmowach: gdzie jest Smaug? Patrzyli na zachód, lecz nie 
widzieli nic; na wschód - nic; na południe - także ani śladu smoka, lecz 
tam gromadziły się całe chmary ptaków. Krasnoludy wypatrywały oczy, 
dziwiły się bardzo i głowiły, lecz gdy pierwsze zimne gwiazdy błysnęły 
na niebie, nikt nie był mądrzejszy niż na początku. 
 
 
14. Ogień i woda 
 
  Jeżeli jesteście, podobnie jak krasnoludy, ciekawi wiadomości o 
Smaugu, musicie cofnąć się o dwa dni, od owego wieczora, gdy smok 
rozwalił tajemne wejście do tunelu i rozwścieczony odleciał z Góry. 
  Większość mieszkańców Miasta na Jeziorze - Esgaroth - siedziała po 
domach, bo zimny wiatr dął od wschodu; niektórzy jednak przechadzali 
się po bulwarach, lubili bowiem patrzeć na gwiazdy zapalające się 
jednocześnie i na niebie, i w gładkiej tafli wody. Samotną Górę od strony 
miasta przesłaniały wznoszące się w końcu jeziora niskie pagórki, przez 
które przełamywała się na północ Bystra Rzeka. Sam szczyt Góry można 
było dostrzec przy pięknej pogodzie, mało kto jednak mu się przyglądał, 
bo groźny był i posępny, nawet w blasku poranka. Tego wieczora ginął w 
oddali i w ciemnościach. 
  Nagle mignął ludziom przed oczyma: na chwilę rozbłysnął i przygasł. 
  - Patrzcie! - powiedział ktoś. - Znów te światła. Wczorajszej nocy aż do 
świtu strażnicy widzieli, jak zapalały się i znikały. Coś się tam dzieje. 
  - Może to Król spod Góry kuje złoto - odezwał się drugi. - Dawno już 
ruszył na północ. Pora, żeby się sprawdziły przepowiednie. 
  - Jaki król? - wmieszał się trzeci zgryźliwym tonem. - Najpewniej są to 
niszczycielskie płomienie smoka, jedynego króla tej góry, o jakim nam 
wiadomo. 
  - Ty to zawsze kraczesz! - zakrzyczeli go ludzie. - To przepowiadasz 
powódź, to pomór na ryby. Wymyśl coś weselszego. 
  W tym momencie wielki blask rozlał się nad przełomem między 
pagórkami u północnego krańca jeziora, a woda nabrała koloru złota. 
  - Król spod Góry! - wrzasnęli ludzie. - Bogactwo jego jest jak słońce, 
srebro tryska ze źródeł, a rzeki płyną złotem! 
  Na ten krzyk w domach pootwierały się wszystkie okna, a ulice 
zadudniły od pośpiesznych kroków. Znowu potężny zapał i entuzjazm 
wybuchnął w mieście. Lecz człowiek, który zgryźliwym głosem wtrącił 
się przedtem do rozmowy, co tchu pomknął do władcy. 
  - Albo ja oszalałem, albo smok nadciąga! - zawołał. - Trzeba rąbać 
mosty! Do broni! Do broni! 
  Trąby zagrały na trwogę, a sygnał odbił się echem o skaliste brzegi. 
Nagle urwały się wiwaty, radość zamieniła się w zgrozę. Dzięki temu 
smok nie zaskoczył miasta całkowicie bezbronnego. 
  Leciał tak szybko, że wkrótce już zobaczyli ognistą iskrę pędzącą ku 
nim, z każdą sekundą rosnącą i świecącą jaśniej, a wtedy nawet 
największe lekkoduchy nie mogły już wątpić, że przepowiednia sprawdza 
się na opak. Mimo wszystko mieli jescze trochę czasu. Wszelkie naczynia 
w mieście napełniono wodą, wojownicy uzbroili się, łuki i strzały były w 
pogotowiu, most łączący miasto z lądem zerwano i zburzono, zanim 
straszliwy grzmot oznajmił bliskość Smauga, zanim jezioro wzburzyło się 
i poczerwieniało niczym płomień od straszliwego podmuchu skrzydeł 
potwora. 
  Wśród krzyków, jęków i nawoływań ludzkich Smaug zjawił się nad 
miastem i zniżył się ku mostowi - lecz tu czekał go zawód: most zniknął. 
Przeciwnicy byli na wyspie otoczonej głęboką wodą - zbyt głęboką, zbyt 
czarną i zimną jak na gust smoka. Gdyby się w niej zanurzył, buchnęłaby 
para i na wiele dni zaległaby całą okolicę. Lecz jezioro było potężniejsze 
od Smauga: zanimby je przepłynął, ugasiłoby jego płomienie. 
  Rycząc gniewnie, wrócił nad miasto. Chmura czarnych strzał wzbiła się 
w powietrze; stuknęły, zagrzechotały odbijając się od smoczej łuski i od 
pancerza drogich kamieni, zapaliły się od smoczego oddechu i w 
płomieniach, z sykiem spadły w wodę. Trudno sobie wyobrazić 
fajerwerki, które by dorównywały widowisku tej nocy. Brzęk cięciw i 
przenikliwe dźwięki trąbek rozjątrzyły smoka jeszcze gorzej, oślepł i 
oszalał z wściekłości. Od wieków nikt nie ośmielił się stanąć z nim do 
walki; nikt by się na to i dziś nie odważył, gdyby nie głos owego 
człowieka (nazywał się Bard), który uwijał się między łucznikami, 
dodając im ducha, nakłaniajac władcę, by dał rozkaz walki do ostatniej 
strzały. 
  Płomień buchał z paszczy smoka. Smaug chwilę kołował wysoko w 
powietrzu, oświetlając całe jezioro; drzewa na brzegu zalśniły krwawo jak 
miedziane, a gęste, czarne cienie rozchwiały się u ich stóp. Smaug zniżył 
lot, nie zważając w swej wściekłości na grad strzał, nie pamiętając nawet 
o tym, by obracać się opancerzonymi bokami od nieprzyjaciół, za wszelką 
cenę pragnąc tylko podpalić miasto. 
  Chociaż wszystko zawczasu zlano wodą, ogień wystrzelił z krytych 
strzechami dachów i wystających belek, gdy smok z szumem skrzydeł 
przeleciał nad domami, minął je i zawrócił raz jeszcze. Gdziekolwiek 
jednak pojawiała się iskra, sto par rąk spieszyło ją gasić. Smok zatoczył 
znów koło. Od jednego zamachu jego ogona dach na Wielkim Domu 
rozsypał się i zapadł. Niezwyciężone płomienie wzbiły się w 
ciemnościach aż pod niebo. Drugi cios, trzeci, coraz dalsze domy stawały 
w ogniu i waliły się z łoskotem. Ale wciąż jeszcze żadna strzała nie mogła 
dosięgnąć Smauga ani zrobić mu większej krzywdy niż komar z 
moczarów. 
  Już na wszystkie strony ludzie skakali do wody. Kobiety i dzieci 
zgromadzono na łodziach pośrodku wewnętrznego basenu. Rzucano broń 
w jezioro. Żałoba i płacz zapanowały w mieście, w którym jeszcze tak 
niedawno rozbrzmiewały radosne stare pieśni o krasnoludach. Teraz 
ludzie przeklinali to plemię. Nawet władca zmierzał ku swojej wielkiej 
złoconej łodzi, licząc, że w tym zamęcie uda mu się umknąć 
niepostrzeżenie i ocalić życie. Jescze chwila, a miasto opuszczone przez 
wszystkich spłonie i zrówna się z jeziorem. 
  Tego spodziwał się smok. Niechby wszyscy ludzie zeszli do łodzi. 
Miałby piękne łowy ścigając ich ogniem lub oczekując, aż wymrą z głodu. 
Gdyby próbowali dostać się na ląd, i tam da im radę. Wkrótce podpali 
lasy na brzegu, zniszczy ogniem pola i pastwiska. Na razie bawił się tym 
popłochem: od wieków nie miał podobnej uciechy. 
  Lecz wśród płonących domów jeden oddział łuczników trwał jescze na 
stanowisku. Ich dowódcą był Bard, człowiek o ponurym głosie i ponurej 
twarzy, ten, któremu przyjaciele wyrzucali, że prorokuje powodzie i 
pomór ryb, lecz którego szanowali za uczciwość i męstwo. Bard był 
potomkiem - choć w odległym pokoleniu - Giriona, bo małżonka władcy 
Dali ocalała z klęski przed laty, uciekłszy z dzieckiem w dół Bystrej 
Rzeki. Tej więc nocy Bard strzelał ze swego olbrzymiego cisowego łuku, 
póki nie pozostała mu ostatnia już strzała. Pożar otaczał go z bliska, 
towarzysze opuszczali dowódcę jeden po drugim. Po raz ostatni Bard 
napiął łuk. 
  Nagle w ciemności coś sfrunęło mu na ramię. Wzdrygnął się, ale był to 
po prostu stary drozd. Bez lęku ptak nachylił się nad uchem człowieka, by 
szepnąć mu ważne wieści. Bard sam się zdziwił, że zrozumiał ptasią 
mowę, ale przecież pochodził z plemienia mieszkańców Dal. 
  - Czekaj, czekaj! - mówił drozd. - Księżyc wschodzi. Kiedy smok 
nadleci i znajdzie się wprost nad tobą, wypatruj odsłoniętego miejsca pod 
lewą piersią. 
  A gdy Bard zdumiony znieruchomiał na chwilę, drozd opowiedział mu o 
zdarzeniach, które rozegrały się na Górze, i powtórzył wszystko, co tam 
słyszał. 
  Wówczas Bard podniósł łuk do strzału. Smok zataczał krąg i powracał 
niskim lotem, a w tej samej chwili księżyc wzeszedł nad wschodnim 
brzegiem jeziora i osrebrzył wielkie skrzydła Smauga. 
  - Strzało! - rzekł łucznik. - Czarna strzało! Zachowałem cię na ostatek. 
Nigdy jeszcze mnie nie zawiodłaś i zawsze znajdowałem cię z powrotem. 
Dostałem cię od ojca, on zaś miał cię po swoich dziadach. Jeśli to prawda, 
że wyszłaś z kuźni prawowitego Króla spod Góry, leć teraz celnie! 
  Smok zatoczył w powietrzu krąg niżej niż przedtem, a gdy skręcał i 
zniżał lot, brzuch jego w księżycowej poświacie błysnął białymi ogniami 
brylantów. Ale jedno miejsce nie lśniło klejnotami. Jęknął olbrzymi łuk. 
Czarna strzała poszybowała prosto w zagłębienie pod lewą piersią 
Smauga, między rozstawione szeroko przednie łapy. Utkwiła w ciele 
potwore, a taki miała rozpęd, że schowała się w nim cała, z grotem, z 
drzewcem i piórkiem. 
  Z wrzaskiem, który ogłuszał ludzi, walił drzewa i kruszył kamienie, 
Smaug poderwał się, przewrócił brzuchem do góry i runął z wysokości w 
dół. 
  Padł w sam środek miasta. Miotając się w ostatnich podrygach, zasypał 
je skrami i popiołem. Jezioro wystąpiło z brzegów, wśród ciemności, 
które nagle zaległy nad miastem, kłęby pary buchnęły w górę bielejąc w 
blasku księżyca, woda zasyczała, plusnęłą, zawirowała - potem nastała 
cisza. Taki był koniec Smauga i koniec miasta Esgaroth. Ale nie był to 
koniec historii Barda. 
  Księżyc wschodził wyżej i wyżej, a zimny wiatr szumiał coraz głośniej, 
zwijał białą mgłę budujac z niej skośne kolumny, pędził opary na zachód i 
rozsnuwał je tam po bagniskach dzielących Esgaroth od Mrocznej 
Puszczy. Teraz można już było zobaczyć łodzie rozsypane na tafli jeziora, 
a z wiatrem płynęły głosy ludzi lamentujących nad stratą miasta, mienia i 
domów. A przecież powinni by dziękować losowi za wiele dobrodziejstw, 
gdyby w tej strasznej chwili umieli się zastanowić nad swoim 
położeniem: trzy czwarte ludności uszło z życiem, lasy, pola pastwiska, 
stada i lodzie ocalały, a smok zginał. Na razie jeszcze sobie nie zdawali 
sprawy, co ten fakt dla nich oznacza. 
  Zebrali się posępną gromadą na zachodnim wybrzeżu, drżąc z zimna, i 
zrazu cały żal i gniew zwrócili przeciw władcy, który tak wcześnie 
opuścił miasto, kiedy jeszcze wielu obywateli chciało go bronić. 
  - On może ma dobrą głowę do interesów, szczególnie własnych - 
szemrali - ale jest do niczego w chwilach niebezpieczeństwa. 
  Chwalili natomiast Barda i jego ostatni skuteczny strzał. 
  - Gdyby nie to, że poległ, niestety - mówili wszyscy - wybralibyśmy go 
na króla. Bard, zabójca smoka, potomek Giriona! Szkoda, że zginął! 
Kiedy tak rozprawiali, wynurzył się z cieniów nocy wysoki mężczyzna. 
Ociekał wodą, czarne, mokre włosy zwisały mu na twarzy i ramiona, 
wojowniczy blask świecił w oczach. 
  - Bard nie zginął! - zawołał. - Skoczył do wody, opuszczając miasto 
dopiero wtedy, gdy zabił napastnika. Jam jest Bard z rodu Giriona. Jam 
jest zabójca smoka! 
  - Król Bard! Król Bard! - rozległy się okrzyki. Tylko władca szczękał i 
zgrzytał zębami. 
  - Girion panował w Dali, nie był królem krainy Esgarogh - rzekł. - Tu, w 
Mieście na Jeziorze, zawsze wybieraliśmy władców spośród starców i 
mędrców, nie znosiliśmy rządów tych, którzy są tylko wojownikami. 
Niech król Bard obejmie znów swoje własne królestwo, Dal jest wolna 
dzięki jego męstwu i nic nie stoi na przeszkodzie, by tam powrócił. Kto 
ma ochotę, niech idzie z nim, jeżeli woli zimne głazy w cieniu Góry od 
zielonych wybrzeży Jeziora. Ludzie rozsądni zostaną tutaj, nie wyrzekną 
się nadziei odbudowy miasta, a wkrótce znów będą mogli cieszyć się 
pokojem i dostatkiem. 
  - Chcemy Barda na króla! - krzyknęli w odpowiedzi stojacy w pobliżu 
ludzie. - Dość mamy starców i groszorobów. 
  Ci, którzy stali dalej, podjęli okrzyki: "Niech żyje Łucznik! Precz z 
groszorobami!" - aż echo poniosło zgiełk po całym wybrzeżu. 
  - Kto jak kto, ale ja na pewno nie chcę uchybić szacunku Bardowi 
Łucznikowi - rzekł władce, przezorny, bo Bard stał tuż przy nim. 
Dzisiejszej nocy zasłużył sobie na poczesne miejsce wśród dobroczyńców 
naszego miasta; godzien jest, żeby go unieśmiertelniła pieśń. Ale, mój 
ludu! - tu władca wstał i zaczął przemawiać bardzo głośno, bardzo 
dobitnie: - Czemuż to na mnie pada wasz gniew? Cóż zawiniłem, byście 
mnie chcieli pozbawić urzędu? Kto zbudził smoka z wiekowej drzemki, 
pytam. Kto wyjednał od nas szczodre podarki i pomoc, wmawiając nam, 
że ziszczą się przepowiednie starych pieśni? Kto nadużył naszych 
miękkich serc i bujnej wyobraźni? Jakież to złoto przysłano nam rzeką w 
nagrodę za naszą dobroć? Ogień smoczy i zniszczenie! Od kogo tedy 
powinniśmy zażądać odszkodowań za straty i wsparcia dla wdów i sierot? 
  Jak widzicie, władca nie przypadkiem tylko zdobył swoje stanowisko. 
Skutek jego przemowy był taki, że ludzie na chwilę zapomnieli o pomyśle 
wyboru nowego króla, a zapałali złością do Thorina i jego drużyny. Ze 
wszystkich stron posypały się gniewne, gorzkie słowa. Ci, którzy 
przedtem najgłośniej śpiewali stare pieśni, teraz zagłuszali innych 
krzycząc, że krasnoludy umyślnie nasłały Smauga na miasto. 
  - Oszaleliście! - rzekł Bard. - Po co marnotrawić słowa i gniew dla tych 
nieszczęśliwych stworzeń? Oni z pewnością pierwsi padli ofiarą, nim 
jeszcze Smaug natarł na miasto. 
  Ale gdy to mówił, przyszły mu nagle na myśl legendarne skarby ukryte 
we wnętrzu Góry, a teraz zapewne bezpańskie i nie strzeżone przez 
nikogo. Umilkł. Pryzpomniał sobie, co powiedział władca, pomyślał o 
odbudowie Dali, o złotych dzwonach, które znów wypełnią swoją muzyką 
to miasto, jeśli znajdą się ludzie chętni, by w nim zamieszkać. 
  Wreszcie odezwał się znowu: 
  - Nie pora teraz na gniewne słowa, władco, ani na wielkie zmiany. 
Trzeba wziąć się najpierw do roboty. Tymczasem jestem jeszcze twoim 
poddanym, chociaż może wkrótce, pamiętając twoje słowa, wybiorę się na 
północ. Poprowadzę tych, którzy zechcą iść ze mną. 
  Odszedł, żeby pomóc w rozbijaniu obozowiska i zorganizowaniu 
ratunku dla chorych i rannych. Władca jednak rzucił złe spojrzenie za 
odchodzącym i został na wybrzeżu. Siedział zamyślony, nie odzywając się 
prawie, zawołał tylko na służbę o jedzenie i ogień. 
  Bard tymczasem, gdziekolwiek się pojawił, stwierdzał, że wśród ludzi 
szerzy się jak płomień wieść o nieprzebranych skarbach, które zostały bez 
strażnika. Mówili wszyscy o odszkodowaniach należnych im za straty, o 
bogactwach, które aż nadto starczą na zakup pięknych towarów z 
południa; te nadzieje pocieszały ich w obecnej niedoli. Na szczęście, bo 
noc była zimna i położenie okropne. Dla nielicznych tylko znaleziono 
jakieś schronienie pod dachem (jedno, najlepsze, zajął władca), jedzenia 
było mało (nawet władca musiał się ograniczać). Wiele było chorych, 
zmokniętych, zaziębionych i rannych tej nocy, a niejeden, choć wyszedł 
cało z ruin miasta, zmarł wkrótce. Przez długi czas po tej klęsce 
panoszyły się jeszcze choroby i głód. 
  Bard ujął władzę w ręce i wydawał rozkazy samodzielnie, jakkolwiek 
zawsze w imieniu władcy; niełatwe to było zadanie utrzymać ludzi w 
ryzach i pokierować pierwszymi robotami tak, by wszystkich 
zabezpieczyć i zaopatrzyć w jakieś mieszkania. Większość zginęłaby 
pewnie tej zimy, która szybko nadciągała po jesieni, gdyby nie ratunek z 
zewnątrz. Ale ratunek przyszedł w porę. Bard bowiem nie zwlekając 
wysłał w górę rzeki gońców, prosząc króla elfów leśnych o pomoc. 
Posłowie zastali króla już gotowego do wymarszu, chociaż ledwie trzy dni 
upłynęły od śmierci Smauga. 
  Król elfów otrzymał wieści od własnych zwiadowców i od ptaków 
zaprzyjaźnionych z jego ludem, toteż wiedział już niemal wszystko o 
wypadkach nad Jeziorem. Wielkie było poruszenie wśród skrzydlatych 
stworzeń żyjących na granicy ziemi spustoszonej przez smoka. Chmary 
ptaków krążyły w powietrzu, gońcy chyżym lotem przemierzali niebo we 
wszystkie strony. Nad skrajem puszczy rozlegały się gwizdy, ćwierkania i 
szczebiot. Daleko w głąb Mrocznej Puszczy biegła nowina: "Smaug nie 
żyje!" Liście szeleściły, zwierzęta nastawiały uszu w zdumieniu. Nim 
jeszcze król elfów wyruszył ze swej siedziby, wieść dotarła na zachód od 
sosnowego boru w Górach Mglistych. Usłyszał ją także Beorn w swoim 
drewnianym dworze, a gobliny zwołały naradę w podziemnych 
pieczarach. 
  - Obawiam się, że nie usłyszymu już więcej o Thorinie zwanym Dębową 
Tarczą - powiedział król elfów. - Lepiej by wyszedł, gdyby został u mnie 
w gościnie. Mimo wszystko zły wiatr powiał - dodał po chwili - który 
nikomu nic dobrego nie przyniesie. 
  Król bowiem nie zapomniał legend o skarbach Throra. Dlatego to 
właśnie wysłannicy Barda zastali go gotowego do wymarszu na czele 
zastępu elfów uzbrojonych w włócznie i łuki. Kruki gęstą chmurą zbierały 
się nad tym wojskiem, myśląc, że znów zanosi się na wojnę, jakiej od 
dawna w tych okolicach nie widziano. 
  Mimo to, otrzymawsze błagalne wezwanie od Barda, król ulitował się, 
był bowiem panem dobrego i łagodnego plemienia; zmienił więc kierunek 
marszu, pierwotnie zamierzonego wprost pod Górę, i pospieszył w dół 
Leśnej Rzeki ku Jezioru. Nie miał dość tratew i łodzi, by pomieścić na 
nich całe swoje wojsko, toteż żołnierze musieli maszerować pieszo 
powolniejszą drogą lądową; ale wielkie zapasy jadła i sprzętu wysłano 
naprzód wodą. Elfy jednak są dobrymi piechurami, a chociaż odwykły w 
owych czasach do marszów przez niebezpieczne tereny między Puszczą a 
Jeziorem, posuwały się szybko. W pięć dni ledwie od śmierci smoka 
stanęły na wybrzeżu i ujrzały zburzone miasto. Powitano ich, jak można 
się było spodziewać, serdecznie, a ludzie oraz ich władca chętnie godzili 
się w przyszłości wynagrodzić króla elfów za udzieloną pomoc. 
  Wkrótce opracowano plan działania. Kobiety, dzieci, starcy i ludzie 
niedołężni zostali wraz z władcą nad Jeziorem; przyłączono do nich kilku 
rzemieślników i wiele sprawnych do wszelkiej roboty elfów. Ci zajęli się 
natychmiast wyrębem drzew i ściąganiem budulca spławianego rzeką z 
Puszczy. Potem zabrano się do budowy chat na wybrzeżu, żeby mieć 
schronienie, zanim zima na dobre nastanie. Pod kierunkiem władcy 
zaczęto też planować nowe miasto, piękniejsze i większe niż dawne, które 
jednak postanowiono wznieść na innym miejscu, dalej na północ i na 
brzegu Jeziora, odtąd bowiem już po wieczne czasu ludzie czuli wstręt do 
wody, w której spoczywał martwy smok. Smaug nigdy już nie miał 
powrócić na swoje złote leżę, zimny jak głaz spoczął na dnie płycizny. 
Przez wieki też można było przy spokojnej pogodzie dostrzec olbrzymie 
kości sterczące spośród połamanych palów zniszczonego miasta. Mało kto 
jednak odważał się przepływać obok przeklętego miejsca, a nikt nie 
ośmielił się zejść tam do wody lub podjąć próby odzyskania 
drogocennych kamieni odpadających od gnijącego Smaugowego kadłuba. 
  Wszyscy zaś ludzie zdolni do noszenia broni wraz z większością armii 
elfów mieli ruszyć na północ, pod Górę. Tak się też stało. W jedenaście 
dni od zburzenia miasta czoło pochodu wysunęło się przez skalną bramę u 
północnego krańca Jeziora i weszło w spustoszony przez smoka kraj. 
 
 
15. Chmury się zbierają 
 
  Wróćmy teraz do Bilba i krasnoludów. Przez całą noc jeden z nich pełnił 
straż, ale do rana nie usłyszeli ani nie dostrzegli żadnych niebezpiecznych 
znaków. Tylko ptaki gromadziły się coraz liczniej. Całe ich chmary 
nadlatywały od południa, a wrony przemieszkujące w okolicy Góry 
krążyły w powietrzu, kracząc nieustannie. 
  - Dzieje się coś niezwykłego - rzekł Thorin. - Czas jesiennych odlotów 
już minął, zresztą widzę tu ptaki, które zostają na zimę w tym kraju. 
Szpaki i mnóstwo szczygłów. A tam dalej zbierają się ptaki żywiące się 
padliną, jakby zanosiło się na bitwę. 
  Nagle Bilbo wyciągnął palec wskazujący. 
- Nasz drozd wrócił! - krzyknął. - Widać ocalał, kiedy Smaug zburzył 
górskie zbocze, ale ślimaki pewnie się nie uratowały. 
  Rzeczywiście, stary drozd siedział przed nimi, a gdy Bilbo go zauważył, 
ptak podfrunął bliżej jeszcze i przysiadł na kamieniu. Zatrzepotał 
skrzydłami i zaśpiewał; potem przechylił łebek, jak gdyby nasłuchując; po 
chwili znów zaśpiewał, urwał i znów czekał. 
- Zdaje się, że on chce nam coś powiedzieć - rzekł Balin. - Ale nie 
rozumiem mowy tych ptaków, za szybka i za trudna dla mnie. Może pan 
Baggins coś z tego pojął? 
  - Niewiele - odparł Bilbo; prawdę rzekłszy nie zrozumiał nic. - Ale 
staruszek wydaje mi się bardzo czymś przejęty. 
  - Ba, żeby to był kruk! - powiedział Balin. 
  - Myślałem, że nie lubisz kruków. Kiedy szliśmy tutaj, miałem wrażenie, 
że się ich lękasz. 
  - To były gawrony, a w dodatku szkaradne i podejrzane, i bardzo 
odrynarne. Słyszałeś chyba, jakie wyzwiska nam rzucały. Kruki to 
zupełnie co innego. Żyły niegdyś w wielkiej przyjaźni z plemieniem 
Throra i często przynosiły nam tajne wiadomości, a my wynagradzaliśmy 
je błyskotkami, które te ptaki lubią przechowywać w swoich gniazdach. 
Kruki żyją bardzo długo i mają dobrą pamięć, a mądrość przekazują z 
pokolenia na pokolenie. Kiedy byłem małym chłopcem, znałem wiele 
kruków z gromady zamieszkującej te skały. Przecież i ta strażnica nazywa 
się Kruczym Wzgórzem, ponieważ tutaj gnieździła się mądra i słynna 
para: Kark z małżonką żył tutaj, nad tą komorą. Wątpię jednak, czy 
pozostał tu choć jeden ptak z tamtego rodu. 
  Ledwie Balin skończył mówić, gdy stary drozd wrzasnął głośno i 
natychmiast odleciał. 
  - My go nie rozumiemy, ale on nas rozumie, to pewne - rzekł Balin. - 
Czekajmy teraz i uważajmy, co z tego wyniknie. 
  Wkrótce usłyszeli trzepot skrzydeł i zobaczyli znów drozda, ale tym 
razem w towarzystwie innego, jeszcze bardziej sędziwego ptaka. Był to 
stary kruk, ogromny, niemal ślepy, latał z wielkim trudem, a na czubku 
głowy miał łysinę. Sztywno spłynął na ziemię, powoli załopotał 
skrzydłami i kiwnął się przed Thorinem. 
  - O Thorinie, synu Thraina, i ty Balinie, synu Fundina! - zakrakał (a 
Bilbo wszystko zrozumiał, bo kruk mówił po ludzku, nie po ptasiemu). - 
Jestem Roak, syn Karka. Kark, którego dobrze znaliście, już umarł; sto 
pięćdziesiąt trzy lata upłynęły, odkąd wylęgłem się z jajka, lecz nie 
zapomniałem nic z tego, co mi ojciec mówił. Teraz ja jestem wodzem 
Wielkich Kruków z Góry. Garstka nas tylko tu została, pamiętamy jednak 
o dawnym królu. Moi poddani przeważnie są w tej chwili w drodze, bo na 
południu dzieją się doniosłe rzeczy; niektóre z nich uradują was, ale 
niektóre wydadzą się wam niepomyślne. Patrzcie! Ptaki gromadzą się z 
powrotem na Górze i w dolinie Dal, zlatują się z południa, z zachodu z 
wschodu na wieść, ze Smaug nie żyje! 
  - Smaug nie żyje! Nie żyje? - wrzasnęły krasnoludy. - Nie żyje! A więc 
niepotrzebnie się baliśmy! Skarb jest już nasz! - I zrywając się z miejsc 
zaczęły skakać z radości. 
  - Tak, Smaug nie żyje - potwierdził Roak. - Drozd - oby nigdy nie utracił 
piór - widział jego śmierć i możemy ufać słowu tego ptaka. Trzy noce 
temu, o wschodzie księżyca, drozd widział, jak smok poległ w bitwie z 
ludźmi z Esgaroth. 
  Sporo czasu upłynęło, nim Thorin zdołał uciszyć swoją drużynę na tyle, 
by wysłuchała dalszych nowin z dzioba kruka. W końcu, opowiedziawszy 
im całą historię bitwy, Roak rzekł: 
  - Tyle radosnych nowin, Thorinie! Możesz bez obawy wracać do swego 
pałacu, cały skarb należy do ciebie... przynajmniej na razie. Ale nie tylko 
ptaki gromadzą się i ciągną od południa. Wieść o śmierci strażnika skarbu 
rozeszła się już daleko i szeroko, a legenda o bogatym dziedzictwie 
Throra nie straciła blasku przez powtarzanie jej z ust do ust w ciągu tylu 
lat; niejeden chciałby coś uszczknąć dla siebie. Zastępy elfów już są w 
drodze, a ptaki żywiące się padliną lecą nad nimi, spodziewając się walki 
i rzezi. Wśród ludzi znad Jeziora szerzy się pogłoska, że wszystkim ich 
nieszczęściom winne są krasnoludy; bo mieszkańcy Esgaroth zostali bez 
dachów nad głowami, wielu zginęło, a Smaug zburzył ich miasto. Oni 
także mają nadzieję, że wezmą sobie odszkodowanie z waszego skarbu, 
niezależnie od tego, czy wy żyjecie, czyście polegli. Musicie teraz 
kierować się oczywiście własnym rozumem, lecz trzynastu - to tylko 
garstka niedobitków wielkiego plemienia Durina, które niegdyś tutaj 
mieszkało, a dziś rozproszyło się po świecie. Jeśli chcecie posłyszeć moja 
radę, ufajcie nie władcy Miasta na Jeziorze, lecz raczej temu człowiekowi, 
który strzałą z łuku zabił smoka. To Bard z rodu Giriona, pana doliny Dal, 
mąż ponury, lecz uczciwy. Po długich wiekach nieszczęść doczekamy się 
znów pokoju między krasnoludami, ludźmi i elfami. Ale może to was 
kosztować dużo złota! Skończyłem. 
  Wówczas Thorin wybuchnął gniewem. 
  - Dzięki ci, Roaku, synu Karka! Nie zapomnimy o tobie i twoim rodzie. 
Ale złodzieje i gwałtownicy nie tkną naszego złota, póki my żyjemy. Jeśli 
chcesz zasłużyć na większą jeszcze wdzięczność z naszej strony, donoś 
nam o każdym nieprzyjacielu, który by się zbliżał. Proszę cię też, jeżeli 
masz wśród swoich poddanych ptaki młode, o silnych skrzydłach, wyślij 
posłów do naszych krewniaków osiadłych w górach na północy, zarówno 
na wschód, jak i na zachód stąd, z wieścią o naszym położeniu. A przede 
wszystkim zawiadom mojego kuzyna z Żelaznych Wzgórz, imieniem 
Dain, bo on ma dużo dobrze uzbrojonych wojowników i mieszka 
najbliżej. Powiedz mu, żeby nie zwlekał! 
  - Nie będę się wypowiadał, czy twoje postanowienie uważam za słuszne, 
czy też nie - zakrakał Roak - ale zrobię, co się da. 
  I odleciał ciężko. 
  - Wracamy do Góry! - krzyknął Thorin. - Nie ma czasu do stracenia! 
  - Ani śniadania do zjedzenia! - zawołał Bilbo, zawsze na tym punkcie 
praktycznie usposobiony. Był przekonany, że ze śmiercią smoka kończy 
się właściwie przygoda - jakkolwiek mylił się grubo - i chętnie by się 
zrzekł swojego udziału w łupach, byle cała wyprawa zakończyła się 
pokojowo. 
  - Wracamy do Góry! - krzyczały krasnoludy, puszczając mimo uszu 
uwagę hobbita. Nie miał więc wyboru i poszedł razem z nimi. 
  Znacie już przebieg wydarzeń w mieście i wiecie, że krasnoludy miały 
jeszcze parę dni spokoju przed sobą. Zbadały więc ponownie pieczarę i 
przekonały się, zgodnie zresztą z przewidywaniami, że jedynie Główna 
Brama pozostała otwarta; inne wejścia (z wyjątkiem oczywiście małych, 
tajemnych drzwiczek) od dawna już Smaug zniszczył i pozatykał tak, że 
śladu po nich nie mogły znaleźć. Wzięły się więc do ciężkiej pracy, by 
umocnić główne wejście i naprawić drogę wiodącą do niego. Narzędzi im 
nie brakowało, bo górnicy i kamieniarze sprzed wieków zostawili sprzętu 
dość, a krasnoludy nie straciły dawnej sprawności do tego rodzaju robót. 
  Kiedy tak pracowali, kruki przynosiły im coraz to nowe wieści. W ten 
sposób dowiedzieli się, że król elfów skręcił nad Jezioro, że mają wobec 
tego czas by odetchnąć. Jeszcze pomyślniejsza była nowina, że trzy 
spośród kucyków ocalały i błąkają się po wybrzeżu w dole Bystrej Rzeki, 
opodal składu, w którym złożono część zapasów. Większość krasnoludów 
została przy robocie, ale Fili i Kili pod przewodem kruka powędrowali po 
kucyki i przywieźli wszystko, co zdołali zmieścić w jukach. 
  Tak upłynęły cztery dni, a przez ten czas krasnoludy już się dowiedziały, 
że połączone siły ludzi znad Jeziora i elfów spieszą w stronę Góry. Teraz 
jednak kompania Thorina nabrała otuchy: żywności mieli - przy 
oszczędnym wydzielaniu - na kilka tygodni, co prawda przeważnie 
suchary, które wszystkim już się uprzykrzyły, lepsze jednak suchary niż 
nic. Wrota były zabarykadowane murem z kanciastych kamieni, 
kładzonym bez zaprawy, ale grubym i wysokim, zagradzającym w 
poprzek wejście. W murze zostawiono szpary, przez które obrońcy mogli 
wyglądać (lub strzelać), lecz nikt nie mógł dostać się do wnętrza. Chcąc 
wyjść lub wejść do groty, krasnoludy wspinały się za pomocą drabin, a 
wszelki sprzęt i tobołki wciągały na linach. Dla źródła, tryskającego tędy, 
zbudowali pod barykadą niską, sklepioną bramę, lecz tak zmienili wąskie 
łożysko, że woda rozlewała się u wejścia groty w szeroki staw ciągnący 
się od skalnej ściany aż do wodospadu, przez który potok spływał w 
dolinę Dal. Do bramy można więc było teraz zbliżyć się albo wpław, albo 
wąską ścieżką biegnącą tuż pod urwiskiem po prawej stronie (jeśli 
patrzysz z zewnątrz ku wrotom). Kucyki podprowadzono tylko do 
schodów nad starym mostem, tam je rozjuczono i zalecając wracać do 
dawnych właścicieli, puszczono na południe. 
  Nagle w dolinie Dal, dość daleko na południe, rozbłysły nocą światła, 
jakby ognisk i pochodni. 
  - Już są - zawołał Balin. - Obóz wydaje się ogromny. Musieli wejść w 
dolinę pod osłoną zmierzchu, idąc obu brzegami rzeki naraz. 
  Tej nocy krasnoludy niewiele spały. Ranek jeszcze był szary, kiedy 
zobaczyły zbliżający się jakiś oddział. Zza muru obserowały, jak 
nadciągał z głębi doliny i wspinał się powoli w górę. Wkrótce już mogły 
rozróżnić uzbrojonych jak na wojnę ludzi znad Jeziora obok elfów z 
włóczniami. W końcu pierwsi żołnierze ukazali się na szczycie usypiska 
sklanego nad wodospadem. Zdumieli się bardzo na widok Bramy 
zabarykadowanej świeżo wzniesionym kamiennym murem. 
  Gdy przystanęli, pokazujac sobie wzajem barykadę i rozmawiając, 
Thorin zakrzyknął donośnym głosem: 
  - Coście za jedni? Dlaczego przychodzicie zbrojni jak na wojnę pod 
bramę pałacu Thorina, syna Thraina, Króla spod Góry? Czego chcecie? 
  Nie odpowiedzieli. Zawrócili szybko, a potem reszta oddziału, 
napatrzywszy się Bramie i fortyfikacjom, poszła także w ich ślady. Tego 
dnia obóz został przesunięty bliżej między dwa ramiona Góry. Echo 
odbijało wśród skał gwar głosów i śpiewów, nie słyszanych tutaj od 
wieków. Dochodziły też dzwięki harf i muzyki elfów. A gdy melodia 
dotarła do uszu krasnoludów, rzekłbyś, powietrze pocieplało i zapachniało 
nikłą wonią leśnych kwiatów rozkwitających o wiośnie. 
  Bilba zdjęła wówczas ochota ucieczki z ciemnej fortecy i przyłączenia 
się do wesołej zabawy i uczty przy ogniskach. Młodszym krasnoludom 
także drgnęły serca, ten i ów mruczał, że wolałby inny obrót sprawy i 
chętnie powitałby przybywających jako przyjaciół. Ale Thorin zmarszczył 
się na to gniewnie. 
  Wobec tego krasnoludy również pościągały harfy i inne instrumenty 
wyszukane w skarbcu, by muzyką rozchmurzyć wodza. Pieśń ich nie była 
jednak podobna do śpiewu elfów, przypominała natomiast bardzo tę, która 
rozbrzmiewała niegdyś w norce Bilba: 
 
Przyszedł wreszcie, przyszedł dzień - 
Król wstępuje w groty cień. 
Gad ubroczył krwią jej progi, 
Tak wyginą wszystkie wrogi. 
 
Długa lanca, ostry miecz, 
Brama twarda, choć w nią siecz! 
Złota śmiałe szuka serce, 
Kres krasnali poniewierce. 
 
Działa krasnoludów czar. 
W ciszę młotów dźwięk się wdarł, 
Tam gdzie mrok pod skałą władnie 
I gdzie dziwy drzemią na dnie. 
 
Już krasnale niżą wraz 
Na drut srebrny błyski gwiazd, 
A ze złotych drutów zgodnie 
Dobywają harf melodię. 
 
Górski tron już wolny znów! 
Ludu słuchaj naszych słów! 
Rzucaj góry i doliny, 
Bo królowi trza drużyny. 
 
Zew nasz dudni niby młot, 
Wróćcie do swych starych grot. 
Król u bram już czeka oto - 
W rękach skarby ma i złoto. 
 
Bowiem przyszedł wreszcie dzień, 
Że król wstąpił w groty cień. 
Straszny Gad krwią zbroczył progi - 
I tak zginą wszystkie wrogi. 
 
  Śpiew przypadł Thorinowi do smaku, toteż król krasnoludów uśmiechnął 
się znowu i poweselał; zaczął obliczać odległość od Żelaznych Wzgórz i 
zastanawiać się, ile czasu będzie potrzebował Dain na dojście pod 
Samotną Górę, jeśli oczywiście wyruszy natychmiast po otrzymaniu 
wiadomości od krewniaka. Ale Bilbo stracił humor po wpływem tych 
pieśni i rozmów: brzmiały zbyt wojowniczo. 
  Nazajutrz o świcie oddział włóczników przekroczył rzekę i 
pomaszerował w górę doliny. Nieśli przed sobą zieloną chorągiew króla 
elfów i błękitną - ludzi znad Jeziora. Podeszli aż pod mur zagradzający 
wrota. 
  I znów Thorin okrzyknął ich donośnym głosem: 
  - Kto jesteście, że przychodzicie uzbrojeni jak na wojnę pod bramę 
pałacu Thorina, syna Thraina, Króla spod Góry? 
  Tym razem usłyszał odpowiedź. Wysoki, ciemnowłosy mężczyzna o 
ponurej twarzy wysunął się naprzód i zawołał: 
  - Witaj, Thorinie! Dlaczego zamykasz się jak rozbójnik w swojej 
kryjówce? Nie jesteśmy ci wrogami, radujemy się, że wbrew 
spodziewaniu żyjecie jeszcze. Szliśmy tu myśląc, że nie zastaniemy 
żywego ducha. A skoro się spotkaliśmy, warto by zacząć rokowania i 
narady. 
  - Kto jesteś i co chcesz ze mną rokować? 
  - Jestem Bard, z mojej to ręki zginął smok i dzięki mnie wasz skarb 
został odzyskany. Czy to was nie obchodzi? Co więcej, jestem 
prawowitym potomkiem i dziedzicem Giriona z Dali, a w waszym 
skarbcu są między innymi także bogactwa złupione ongi przez Smauga w 
jego pałacach i mieście. Czy o tym nie godzi się porozmawiać? Ponadto w 
ostatniej bitwie Smaug zburzył domy ludzi z Esgaroth, a ja dotychczas 
jeszcze należę do poddanych władcy. W jego więc imieniu pytam, czy nie 
pomyśleliście o niedoli i nędzy ludzi znad Jeziora? Oni pomogli wam w 
ciężkiej chwili, wy zaś, miast dobrem za dobro odpłacić, ściągnęliście na 
nich nieszczęście, choć wiem, że nie chcieliście tego. 
  Były to uczciwe i sprawiedliwe słowa, jakkolwiek wygłoszone tonem 
dumnym i posępnym. Bilbo sądził, że Thorin natychmiast uzna zawartą w 
nich prawdę. Nie spodziewał się oczywiście, by ktokolwiek przypomniał 
sobie, że nie kto inny, lecz on właśnie wykrył słaby punkt w pancerzu 
smoka; dobrze robił, że na to nie liczył, bo rzecz prosta nikt nigdy o tym 
nawet nie napomknął. Ale nie brał też w rachubę czaru złota, na którym 
smok przez tak długie lata miał legowisko, ani krasnoludzkiej chciwości. 
Thorin wiele godzin spędził ostatnimi dniami w skarbcu i pożądliwość 
ogarnęła jego serce. Chociaż przede wszystkim szukał Arcyklejnotu, nie 
omieszkał zauważyć mnóstwa innych nagromadzonych tam cudowności, z 
którymi wiązały się prastare wspomnienia trudów i niedoli jego rodu. 
  - Na ostatku i z największym naciskiem wymieniłeś najmniej słuszną 
spośród twoich pretensji - odparł Bardowi Thorinowi. - Nikt nie może 
sobie rościć praw do bogactw mojego ludu, bo Smaug ukradł je, 
pozbawiając wielu z nas także życie i domu. Skarb nie należał z prawa do 
smoka, toteż nie można nim opłacać zbrodni Smauga. Za towary i za 
pomoc otrzymaną od ludzi znad Jeziora zapłacimy uczciwą cenę... we 
właściwym czase. Ale groźbą i przemocą nie uzyskacie od nas nic, nawet 
tyle, ile kosztuje bochenek chleba. Dopóki zbrojne siły stoją pod naszymi 
drzwiami, uważamy was za wrogów i złodziei. Miałbym ochotę nawzajem 
spytać się, jaką część dziedzictwa oddalibyście naszym rodzinom, 
gdybyście zastali skarb bez straży, a nas zabitych? 
  - Słuszne pytanie - rzekł Bard. - Ale nie zabito was, a my nie jesteśmy 
rabusiami. Zresztą bogacze powinni by mieć litość i niezależnie od 
zobowiązań wspierać w biedzie tych, którzy im okazali życzliwość w 
potrzebie. Nie odpowiedziałeś też na pozostałe moje argumenty. 
  - Nie będę, jak już mówiłem, rokował ze zbrojnymi ludźmi pod moją 
bramą. I nie chcę w ogóle wchodzić w układy z królem elfów, który nie 
zostawił mi dobrych wspomnień. Dla elfów  w tych naradach nie ma 
miejsca. Odejdźcie, nim świsną nasze strzały. Jeżeli zaś zechcesz znów ze 
mną rozmawiać, odpraw najpierw zastępy elfów do puszczy, z której nie 
powinny byly wychodzić; dopiero potem wróć tutaj, ale odrzuć broń, nim 
zbliżysz się do moich progów. 
- Król elfów jest moim przyjacielem i wspomógł ludzi znad Jeziora w 
biedzie, chociaż prócz przyjaźni nie mieliśmy innych praw do jego 
pomocy - odparł Bard. - Zostawię ci jednak czas, żebyś mógł pożałować 
swoich słów. Idź po rozum do głowy, nim się znowu tu zjawimy. 
  I Bard odszedł do obozu. Nie minęło wiele godzin, kiedy znów ukazały 
się pod Bramą chorągwie, a trębacze wystąpili i zagrali sygnał. 
  - W imieniu krainy Esgaroth i Puszczy! - zawołał jeden z nich. - 
Przemawiamy do Thorina, syna Thraina, mieniącego się Królem spod 
Góry, i wzywamy go, żeby rozważył zgłoszone przez nas żądania. W 
przeciwnym razie będziemy go musieli uznać za wroga. Co najmniej 
dwunastą część skarbów ma Thorin oddać Bardowi jak zwycięzcy smoka i 
spadkobiercy Giriona. Ze swojej części Bard wynagrodzi ludzi z Esgaroth 
za ich pomoc. Lecz jeśli Thorin chce cieszyć się przyjaźnią i szacunkiem 
sąsiadów, jak niegdyś jego przodkowie, niech dorzuci coś od siebie na 
wspomożenie ludzi znad Jeziora. 
  W tej chwili Thorin chwycił za łuk i puścił strzałę prosto w wysłannika. 
Trafiła w tarczę i chwiejąc się utkwiła w niej. 
  - Skoro taka jest twoja odpowiedź - zawołał poseł - ogłąszam oblężenie 
Góry. Nie wyjdziecie stąd, póki nie poprosicie nas o rozejm i o wszczęcie 
rokowań. Nie obracamy przeciw wam oręża, ale zostawiamy was z 
waszym złotem. Możecie się nim żywić, jeśli chcecie. 
  Po czym parlamentariusze szybko odeszli, a krasnoludy zostały same i 
mogły zastanowić się nad położeniem. Thorin tak się nasrożył, że nikt nie 
ośmieliłby się wystąpić wobec niego z jakimiś zarzutami, choćby i miał 
po temu ochotę; lecz wszyscy, jak się zdawało, podzielali jego 
stanowisko, z wyjątkiem może grubego Bombura, Fila i Kila. Bilbo 
oczywiście był z obrotu rzeczy niezadowolony. Miał już po dziurki w 
nosie tej Góry i myśl o wytrzymaniu w jej wnętrzu oblężenia wcale mu się 
nie uśmiechała. 
  - Cuchnie tu smokiem - mruczał do siebie - aż mnie mdli. A te suchary 
już mi kością w gardle stają. 
 
 
16. Nocny złodziej 
 
  Dni wlokły się w nudzie. Wielu krasnoludów spędzało czas na układaniu 
i porządkowaniu skarbów. Teraz już Thorin mówił o Arcyklejnocie 
Thraina i gorąco prosił, żeby pilnie szukali go po wszystkich zakątkach. 
  - Ten klejnot mego ojca - rzekł - sam jest wart więcej niż cała rzeka 
złota, a dla mnie wręcz nie ma ceny! Z całego skarbu ten jeden kamień 
uważam za swoją osobistą własność i srodze bym ukarał tego, kto by go 
znalazł i przywłaszczył sobie. 
  Bilbo usłyszał te słowa i zląkł się na myśl, co by się stało, gdyby odkryto 
ów kamień schowany w zawiniątku starej odzieży, którego używał 
zamiast poduszki. Nic jednak nie powiedział, bo w nudzie tych 
powszednich dni pewien plan zaczynał się już wylęgać w małej główce 
hobbita. 
  W ten sposób przeszedł jakiś czas, aż kruki przyniosły wieść, że Dain z 
oddziałem ponad pięciuset krasnoludów spieszy spod Żelaznych Wzgórz 
od północo-wschodu i jest już zaledwie o dwa dni marszu od doliny Dal. 
  - Nie mogą jednak dotrzeć pod Górę niepostrzeżenie - powiedział Roak. 
- Obawiam się, że w dolinie dojdzie do bitwy. Nie wydaje mi się to wcale 
pomyślne. Chociaż to bardzo bitne plemię, nie zdołają przecież pokonać 
armii, która was oblega. A nawet gdyby zwyciężyli, co na tym zyskacie? 
Wkrótce za nimi nadejdzie zima i śniegi. Jak się tutaj wyżywicie bez 
pomocy życzliwych sąsiadów? Smoka już nie ma, ale bogactwa mogą się 
stać waszą zgubą. 
  Thorin wszakże nie dał się przekonać. 
  - Zima i śnieg dokuczą ludziom i elfom - rzekł - a obozowanie na tym 
pogorzelisku ciężko im będzie znieść dłużej. Mając za plecami naszych 
sprzymierzeńców i zimę na karku, pewnie zmiękną i łatwiej zgodzą się na 
moje warunki. 
  Tej nocy Bilbo powziął decyzję. Noc była ciemna, bezksiężycowa. 
Poczekał, aż się ściemniło zupełnie, poszedł w kąt groty tuż pod bramę, 
wyciągnął ze swego zawiniątka zwój liny oraz Arcyklejnot spowity w 
jakąś szmatkę. Potem wdrapał się na szczyt muru. Zastał tam Bombura 
czuwającego samotnie, bo krasnoludy kolejno w pojedynkę pełniły straż u 
wrót. 
  - Diabelnie zimno - powiedział Bombur. - Szkoda, że nie mogę tu 
rozpalić ogniska, jak tamci w swoim obozie. 
  - W jaskini jest dość ciepło - rzekł Bilbo. 
  - Pewnie, ale ja tu muszę sterczeć do północy - mruknął grubas. - W 
ogóle marnie z nami. Nie śmiem oczywiście spierać się z Thorinen, oby 
jego broda rosła bujnie, ale ten krasnolud zawsze miał drętwy kark. 
  - Nie tak chyba jak moje nogi - odparł Bilbo. - Okropnie zmęczyły mnie 
te wszystkie schody i kamienne tunele. Dużo bym dał, żeby znów poczuć 
trawę pod podeszwą. 
  - A ja dużo bym dał za łyk jakiegoś mocniejszego trunku i miękkie łóżko 
po sutej kolacji. 
  - Nie mogę ci tego ofiarować, póki trwa oblężenie. Ale że dawno już nie 
stałem na warcie, chętnie cię teraz zastąpię, jeżeli chcesz. I tak czuję, że 
dzisiaj nie zasnę. Bądź spokojny - dodał Bilbo. - Zbudzę cię o północy, a 
wtedy sam zawołasz kolejnego wartownika. 
  Ledwie Bombur odszedł, Bilbo włożył pierścień na palce, zaczepił linę, 
zjechał po niej na drugą stronę muru i ruszył przed siebie. Miał mniej 
więcej pięć godzin czasu. Bombur będzie spał - grubas umie spać o 
każdej porze, a od przygody w puszczy stale usiłuje wrócić do cudownych 
snów, które wówczas przeżył; reszta drużyny wraz z Thorinen zajęta jest 
w skarbu. Mało prawdopodobne, by któryś z krasnoludów, nawet Fili lub 
Kili, wybrał się nocą na mur, póki nie przyjdzie jego kolej wartowania. 
  Noc była bardzo ciemna, a Bilbo, gdy opuścił nowo zbudowany odcinek 
ścieżki i zaczął schodzić w dół nad strumieniem, znalazł się na nieznanej 
drodze. Wreszcie jednak dotarł do pętli rzeki, gdzie musiał się przeprawić 
na drugi brzeg, jeśli chciał dostać się do obozu - bo taki miał właśnie 
zamiar. Woda w tym miejscu była płytka, lecz rozlana szeroko, dla 
małego hobbita wcale niełatwa do przebycia w bród po ciemku. Już 
prawie dosięgał brzegu, kiedy nagle pośliznął się na wypukłym kamieniu i 
z pluskiem wpadł w zimną kąpiel. Ledwie zdołał się wygramolić na drugi 
brzeg, drżąc i wypluwając z ust wodę, gdy z ciemności wychynęly elfy z 
latarniami w ręku i zaczęły badać przyczynę hałasu. 
  - To nie była ryba - powiedział jeden. - Jakiś szpieg tu się kręci. 
Zasłońcie latarnie! Jeśli to ten malec, który podobno służy krasnoludom, 
światło bardziej pomoże jemu niż nam. 
  "Służy! Coś podobnego!" - oburzył się Bilbo. I nagle kichnał głośno, a 
elfy kierujac się słuchem, natychmiast podbiegły w jego stronę. 
  - Poświećcie! - rzekł Bilbo. - Jeśli mnie szukacie, proszę bardzo, tu 
jestem! - i zsunąwszy z palca pierścień, wytknął głowę zza kamienia. 
  Mimo że bardzo zaskoczeni, chwycili go szybko. 
  - Ktoś jest? Czy to ty jesteś tym hobbitem krasnoludów? Co tu robisz? 
Jakim sposobem przedostałeś się przez linię naszych straży? - pytali jeden 
przez drugiego. 
  - Nazywam się Bilbo Baggins - odparł. Jestem współtowarzyszem 
Thorina, jeśli chcecie wiedzieć. Dobrze znam z widzenia waszego króla, 
chociaż on pewnie nigdy mnie nie widział. Bard za to pamięta mnie z 
pewnością, a właśnie z Bardem pragnę rozmawiać. 
  - Czyżby? - mówiły elfy. - Jakiż to możesz mieć do niego interes? 
  - Jakikolwiek mam interes, jest to moja sprawa, nie wasza, moi mili. 
Jeżeli chcecie wrócić do swojej puszczy zamiast tkwić w tej zimnej i 
przykrej okolicy - powiedział trzęsąc się od dreszczów - prowadźcie mnie 
co żywo do ogniska, żebym się osuszył, a potem jak najprędzej pozwólcie 
mi porozumieć się z waszymi wodzami. Mam do rozporządzenia ledwie 
godzinę, najwyżej dwie. 
  Tak się stało, że mniej więcej w dwie godziny po wymknięciu się z 
Głównej Bramy Bilbo siedział grzejąc się przy ognisku przed wielkim 
namiotem, a naprzeciw niego, przyglądając mu się z ciekawością, zasiedli 
król elfów i Bard. Pierwszy raz w życiu widzieli hobbita w zbroi księcia 
elfów, owiniętego na dobitkę w kawałek starego koca. 
  - Doprawdy, moi panowie - mówił Bilbo rzeczowym tonem człowieka 
interesów - położenie jest niemożliwe. Osobiście czuję się już bardzo 
znużony tym stanem rzeczy. Chciałbym co prędzej znaleźć się z 
powrotem w moim ojczystym kraju na zachodzie, wśród rozsądnych 
stworzeń. Ale jestem finansowo zainteresowany w tej wyprawie, jestem 
udziałowcem w jednej czternastej części, mówiąc ściśle, co gwarantuje mi 
ten list; na szczęście mam go chyba przy sobie. - Tu Bilbo z kieszeni 
starej kurtki (wciąż jeszcze nosił ją na zbroi) wyciagnął zmięty i złożony 
kilkakrotnie list Thorina, ten sam list, który znalazł w maju pod zegarem 
na kominku. 
  - Proszę zwrócić uwagę - ciągnął - że napisane jest: udział w zyskach. 
Dobrze wiem, co to znaczy. Ze swej strony jestem jednak skłonny 
rozpatrzyć życzliwie wasze żadania i odjąć od ogólnej sumy to, co wam 
się należy, nim upomnę się o swoją część. Nie znacie wszakże Thorina tak 
dobrze, jak ja go znam. Ręczę, że choćby miał umrzeć z głodu, gotów jest 
siedzieć na swojej górze złota, póki wy tu pozostaniecie. 
  - Ano, niech siedzi! - rzekł Bard. - Szaleniec zasłużył sobie na głodową 
śmierć. 
  - Słusznie - odparł Bilbo. - Rozumiem wasz punkt widzenia. Ale zima 
nadciąga wielkimi krokami. Lada dzień zaczną się śnieżyce i tak dalej, a 
wtedy nawet elfom, jak sądzę, trudno będzie poradzić sobie z dostawami. 
Powstaną również inne trudności. Słyszeliście chyba o Dainie i jego 
krasnoludach z Żelaznych Wzgórz? 
  - Kiedyś słyszeliśmy coś o nich. Ale cóż to ma do rzeczy? - spytał król. 
  - A więc przewidziałem słusznie! Widzę, że nie wiecie o pewnych 
wydarzeniach, które są mi znane. Mogę wam powiedzieć, że Dain jest o 
niespełna dwa dni marszu stąd i prowadzi co najmniej pięciuset bitnych 
krasnoludów; wielu z nich przeszło zaprawę w okrutnych wojnach między 
krasnoludami a goblinami, o tym z pewnością słyszeliście. Może dojść do 
poważnych kłopotów, kiedy Dain tu nadciągnie. 
  - Dlaczego nam o tym mówisz? Czy zdradzasz swoich przyjaciół? Czy 
chcesz nas wystraszyć? - spytał posępnie Bard. 
  - Drogi Bardzie! - pisnął Bilbo. - W zbyt gorącej wodzie jesteś kąpany! 
Nigdy nie zetknąłem się z tak podejrzliwymi ludźmi. Przecież ja usiłuję 
właśnie oszczędzić kłopotów obu stronom. Posłuchajcie, co wam chcę 
zaproponować. 
  - Mów! - odpowiedzieli. 
  - Spójrzcie - rzekł Bilbo. - Ofiarowuję wam to! - i wyciągnąwszy z 
kieszeni Arcyklejnot, wyłuskał go ze szmatki. 
  Nawet król elfów, choć oczy jego przywykły do wszelkich cudownych i 
pięknych rzeczy, osłupiał z zachwytu. Nawet Bard umilkł i patrzał na 
klejnot w olśnieniu. Jakby kula pełna księżycowego blasku zawisła przed 
nimi w sieci utkanej z promieni mroźnych gwiazd. 
  - To jest Arcyklejnot Thraina - powiedział Bilbo. - Serce Góry, a także 
serce Thorina. Ceni ten kamień wyżej niż całą rzekę złota. Daję go wam. 
On wam pomoże w rokowaniach z Thorinen. 
  I Bilbo, nie mogąc opanować drżenia i żałośnie żegnając wzrokiem 
cudowny kamień, wręczył go Bardowi, który jakby urzeczony trzymał 
chwilę klejnot na dłoni. 
  - Jakie masz prawo nim rozporządzać? Czy jest twoją własnością? - 
spytał wreszcie, wyraźnie zdobywając się na wysiłek. 
  - No, prawdę mówiąc - rzekł hobbit zakłopotany - nie jest, biorąc rzecz 
ściśle, moją własnościa, ale, widzicie, gotów jestem w zamian za niego 
zrzec się udziału w łupach. Może jestem włamywaczem - tak 
przynajmniej nazwały mnie krasnoludy, bo osobiście nigdy się nim 
naprawdę nie czułem - ale włamywaczem mniej więcej uczciwym, jak mi 
się zdaje. W każdym razie wracam teraz, niech krasnoludy zrobią ze mną, 
co zechcą. Mam nadzieję, że mój dar okaże się pożyteczny. 
  Król elfów z nowym podziwem przyglądał się hobbitowi. 
  - Bilbo Baggins! - rzekł. - Jesteś bardziej godzien zbroi księcia elfów niż 
niejeden elf, który by w niej okazalej wyglądał. Wątpię jednak, czy Thorin 
będzie także tego zdania. Lepiej chyba od ciebie znam krasnoludy. Radzę 
ci, zostań z nami, a doznasz w tym obozie tylko szacunku i najżyczliwszej 
gościnności. 
  - Bardzo dziękuję, szczerze jestem wdzięczny - odparł Bilbo z ukłonem. 
- Ale nie wypada mi w ten sposób opuścić przyjaciół, z którymi tyle 
wspólnie przeżyłem. Zresztą obiecałem grubemu Bomburowi zbudzić go 
o północy. Doprawdy, muszę już iść, i to szybko. 
  Nic nie wskórali dalszą namową, przydzielili więc hobbitowi eskortę, a 
zarówno król, jak Bard zasalutowali mu z szacunkiem na pożegnanie. 
Kiedy szli przez obóz, spod progu któregoś namiotu podniósł się starzec 
w ciemnym płaszczu i podszedł do Bilba. 
  - Brawo, panie Baggins! - rzekł klepiąc hobbita po ramieniu. - Jak 
zawsze, więcej umiesz zdziałać, niżby się można po tobie spodziewać. 
  Był to Gandalf. Po raz pierwszy od wielu dni Bilbo naprawdę się czymś 
ucieszył. Nie miał jednak czasu wypytać czarodzieja o wszystko, czego 
był ciekawy. 
  - Przyjdzie na to pora - rzekł Gandalf. - Jeśli się nie mylę, wasza 
wyprawa dobiegnie wkrótce końca. Na razie masz przed sobą przykre 
chwilę, ale nie trać ducha! Kto wie, może wyjdziesz cało z tej przygody. 
Szykują się nowiny, o których nawet kruki nic jeszcze nie wiedzą. 
Dobranoc! 
  Zaintrygowany, lecz także pocieszony, Bilbo ruszył w drogę. Wskazano 
mu wygodny bród i przeprowadzono suchą noga na drugi brzeg, tam 
pożegnał się z elfami i ostrożnie pomaszerował w górę. Ogarnęło go 
wielkie znużenie, lecz zdążył dobrze przed północą wspiąć się na mur po 
linie, którą zastał tak, jak ją zostawił. Odczepił linę, zwinął i schował, po 
czym siadł dumając z niepokojem, co będzie dalej. 
  O północy zbudził Bombura i z kolei sam ułożył się do snu w kąciku, nie 
słuchając podziękowań - wcale przecież niezasłużonych - którymi 
obsypywał go stary krasnolud. Wkrótce zasnął mocno i do rana nie 
pamiętał o swoich zmartwieniach. Śniły mu się jajka smażone na boczku. 
 
 
17. Chmury pękają 
 
  Nazajutrz od świtu w obozie zagrały trąby. Wkrótce krasnoludy ujrzały 
samotnego gońca spieszącego wąską ścieżką pod górę. Przystanął w 
pewnym oddaleniu od Bramy i zaczął nawoływać pytając, czy Thorin nie 
zechce teraz wysłuchać poselstwa, ponieważ zaszły nowe wydarzenia i 
warunki się zmieniły. 
  - To znaczy, że Dain przybywa! - rzekł słysząc te słowa Thorin. - 
Dowiedzieli się, że Dain nadciąga. Przewidywałem, że to na nich 
podziała! Zawiadom swoich, że jeśli posłowie przyjdą w nielicznej 
kompanii i bez broni, zgodzę się ich przyjąć - krzyknął do gońca. 
  Około południa dostrzeżono sunące z doliny rozwinięte chorągwie 
Puszczy i Jeziora. Zbliżało się poselstwo, osób około dwudziestu. U 
wejścia na wąską ścieżkę złożyli miecze i włócznie, a gdy podeszli pod 
Bramę, krasnoludy ze zdziwieniem poznały między innymi zarówno 
Barda, jak króla elfów; jakiś starzec w płaszczu z kapturem niósł przed 
nimi szkatułkę z drzewa okutego żelazem. 
  - Witaj, Thorinie - zaczął Bard. - Czy trwasz wciąż jeszcze przy swoim 
zdaniu? 
  - Nie zmieniam zdania z każdym wschodem lub zachodem słońca - 
odparł Thorin. - Czy przychodzicie po to, by mi zadawać czcze pytania? 
Armia elfów nie wycofała się dotychczas, mimo że się tego domagałem. 
Dopóki to się nie stanie, daremnie próbujecie ze mną rokowań. 
  - Nie ma więc w świecie nic takiego, za co byś gotów był odstąpić część 
swego złota? 
  - Nic, co ty lub twoi przyjaciele mogliby mi ofiarować. 
  - A gdybyśmy ofiarowali Arcyklejnot Thraina? - spytał Bard; w tym 
samym momencie zakapturzony starzec otworzył szkatułkę i podniósł w 
górę klejnot. Blask buchnął z jego ręki, jaskrawy i biały w świetle 
poranka. 
  Thorin, zaskoczony i zdumiony, oniemiał na chwilę. Długo nikt się nie 
odzywał. 
  Wreszcie Thorin przerwał mileczenie, a głos miał ochrypły ze złości. 
  - Ten kamień należał do mojego ojca, jest więc mój! - rzekł. - Dlaczego 
miałbym płacić za swoją własność? - Ale ciekawość przemogła w nim 
gniew i dodał: - Jakim sposobem dziedzictwo mojego rodu dostało się w 
wasze ręce? Pytam, choć może nie warto takich pytań stawiać 
złodziejom... 
  - Nie jesteśmy złodziejami - odparł Bard. - Oddamy ci twoją własność w 
zamian za naszą. 
  - Jakim sposobem zdobyliście ten klejnot? - krzyknął Thorin wpadając w 
tym gorszą wściekłość. 
  - Ja im go dałem - pisnął Bilbo wystawiając głowę znad muru i drżąc z 
przerażenia. 
  - Ty! Ty! - wrzasnął Thorin i obruciwszy się ku hobbitowi, oburącz 
chwycił go za kark. - Nikczemny hobbicie! Niezdarzony... Włamywaczu! - 
krzyczał, nie mogąc wymyślić gorszej obelgi i potrząsął Bilbem niby 
królikiem. - Na brodę Durina! Szkoda, że nie ma tu Gandalfa. 
Powinszowałbym mu wyboru czternastego uczestnika wyprawy. Bodaj 
mu broda uschła! A ciebie, łotrze, roztrzaskam o skały! - I z tym 
okrzykiem podniósł Bilba do góry. 
  - Stój! Spełniło się twoje życzenie! - zawołał znajomy głos. Starzec, 
który przyniósł szkatułkę, odrzucił kaptur. - Gandalf jest tutaj! A zjawił 
się w samą porę, jak widzę. Nawet jeśli mój włamywacz nie przypadł ci 
do gustu, nie waż się go uszkodzić. Postaw hobbita na ziemi i posłuchaj 
przede wszystkim, co ma do powiedzenia. 
  - A to, widzę, spisek! - rzekł Thorin spuszczając Bilba na szczyt muru. - 
Nigdy więcej nie będę się zadawał z czarodziejami ich przyjaciółmi. Co 
masz do powiedzenia, szczurzy pomiocie? 
  - Co za heca, co za heca! - rzekł Bilbo. - Doprawdy, okropnie kłopotliwa 
sytuacja. Pamiętasz chyba, jak mówiłeś, że pozwolisz mi wybrać, co 
zechcę, jako moją czternastą część łupów? Może zrozumiałem zbyt 
dosłownie tę obietnicę... Słyszałem nieraz, że krasnoludy bywają w gębie 
grzeczniejsze niż w praktyce. Ale przecież w swoim czasie uznawałeś, jak 
mi się zdaje, że zrobiłem dla was coś niecoś. A teraz: szczurzy pomiot! To 
tak wyglądają usługi, które przyrzekałeś mi, Thorinie, w imieniu swoim 
oraz swego potomstwa do siedmiu pokoleń? Powiedzmy, że 
rozporządziłem swoim udziałem, jak mi się podobało, i na tym 
poprzestańmy. 
  - Dobrze - odparł ponuro Thorin. - Poprzestańmy na tym. Puszczę cię 
żywego i obyśmy się więcej w życiu nie spotkali. - Odwrócił się i do 
stojących pod murem rzekł: - Zostałem zdradzony! Słusznie liczono, że 
nie zawaham się zapłacić wielkiej ceny za klejnot mego rodu. Oddam za 
niego czternastą część skarbu w srebrze i złocie, wyłączając drogie 
kamienie. Ale pójdzie to na rachunek udziału tego zdrajcy. Z tą zapłatą 
niech stąd odejdzie, a wy możecie z nim się podzielić wedle woli. Nie 
wątpię zresztą, że niewiele się wzbogaci. Zabierzcie go ze sobą, jeżeli 
zależy wam na jego życiu. Nie zachowam go w przyjaznej pamięci. Idź do 
swoich sojuszników - powiedział zwracając się do hobbita - jeśli nie 
chcesz, żebym cię strącił z muru na skały. 
  - A jak będzie ze srebrem i złotem? - spytał Bilbo. 
  - Przyślę ci je później, wedle umowy - odparł Thorin. - Idź teraz! 
  - Do czasu zatrzymujemy kamień! - zawołał Bard. 
  - Niezbyt wspaniałomyślnie poczynasz sobie jako Król spod Góry - rzekł 
Gandalf - ale to się, być może, jeszcze zmieni. 
  - Być może - powiedział Thorin. A tak potężnie owładnął nim już czar 
bogactw, że w głębi serca przemyśliwał, czyby z pomocą Daina nie udało 
się odbić klejnotu nie płacąc w zamian umówionej części skarbu. 
  Bilbo spuścił się po murze w dół i odszedł, nie zyskawszy za wszystkie 
swoje trudy nic prócz zbroi, którą mu już przedtem Thorin podarował. 
Niejeden krasnolud patrząc na to czuł w sercu ukłucie żalu i wstydu. 
  - Bywajcie zdrowi! - krzyknął im Bilbo. - Kto wie, może się jeszcze 
spotkamy jako przyjaciele! 
  - Precz stąd! - odkrzyknął Thorin. - Masz na sobie zbroję wykutą przez 
moje plemię, ale nie jesteś jej godzien. Tej zbroi żadne ostrze nie 
przebije, jeśli jednak się nie pospieszysz, puszczę ci strzałę w kudłate 
pięty. Umykaj, a żywo! 
  - Nie tak ostro! - rzekł Bard. - Dajemy ci, Thorinie, czas do jutra. Jutro w 
południe wrócimy tutaj i zobaczymy, czy przygotowałeś czternastą część 
skarbu na wykup klejnotu. Jeśli rzetelnie dotrzymasz umowy, odstąpimy 
od oblężenia, a wojska elfów odejdą do swojej Puszczy. Tymczasem 
żegnaj! 
  Po tych słowach poselstwo wróciło do obozu. Thorin jednak wysłał 
gońców Roaka do Daina z wiadomością o tych zdarzeniach i zaleceniem 
czujności oraz pośpiechu w marszu. 
 
  Minął dzień a po nim noc. Nazajutrz wiatr się zmienił i dął z zachodu, 
niebo było chmurne i posępne. Wczesnym rankiem krzyk się rozległ w 
obozie. Przybyli gońcy z wieścią, że zza wschodniej ostrogi Góry ukazały 
się zbrojne zastępy krasnoludów i maszerują ku dolinie. Dain przybył! 
Spieszył nocnym pochodem i dlatego zjawił się wcześniej, niż 
oczekiwano. Każdy z jego wojowników miał na sobie kolczugę ze 
stalowej łuski sięgającą po kolana, a nogi opancerzone gęstą metalową 
siatką, której wyrób stanowił specjalność Dainowego plemienia. 
Krasnoludy są niezwykle krzepkie jak na swój wzrost, lecz plemię z 
Żelaznych Wzgórz nawet wśród krasnoludów odznaczało się niepospolitą 
siłą. Do bitwy używali ci wojownicy najchętniej młotów, które dzierżyli 
oburącz, lecz mieli także krótkie, szerokie miecze u boku, a na plecach 
przerzucone okrągłe tarcze. Brody nosili rozdzielone i splecione w dwa 
warkocze, zatknięte za pas. Na głowach mieli żelazne hełmy, stopy obute 
żelazem, a twarze zawzięte. 
  Trąby wezwały ludzi i elfy do broni. Wkrótce ujrzano krasnoludów 
szybkim krokiem ciągnących w dolinę. Między rzeką a wschodnią ostrogą 
Góry oddział przystanął, lecz kilku wojowników poszło dalej i 
przeprawiwszy się na drugi brzeg zbliżyło do obozu. Tu złożyli broń i 
podnieśli ręce na znak, że przychodzą w pokojowych zamiarach. Bard 
wyszedł na ich spotkanie w towarzystwie hobbita. 
  - Przysłał nas Dain, syn Naina - odpowiedzieli, gdy ich zapytano. - 
Spieszymy do naszych rodaków pod Górą na wieść, że prastare królestwo 
zostało wskrzeszone. Ale kto jesteście wy, że rozłożyliście się obozem w 
dolinie jak napastnicy pod obronnym murem? 
  Powiedzieli to grzecznym i trochę staroświeckim stylem, właściwym w 
tego rodzaju okazjach, lecz słowa ich znaczyły po prostu: "Nie macie tu 
nic do roboty. Idziemy naprzód, a jeśli nie usuniecie się z drogi, siłą ją 
sobie otworzymy". Krasnoludy zamierzały przejść między Górą a pętlą 
rzeki, tam bowiem wąski pas terenu wydawał się niezbyt mocno broniony. 
  Bard oczywiście odmówił przepuszczenia wojsk Daina wprost pod Górę. 
Był zdecydowany doczekać najpierw chwili, gdy Thorin wyda srebro i 
złoto w zamian za Arcyklejnot; nie wierzył bowim, by Thorin chciał 
dotrzymać umowy, jeżeli forteca dostanie tak znaczne i bitne posiłki. 
Wojsko Daina niosło ze sobą wielkie zapasy żywności, bo krasnoludy 
umieją dźwigać bardzo ciężkie brzemiona. Każdy niemal wojownik, 
mimo forsownego marszu, na dodatek do ciężkiego uzbrojenia obarczony 
był ogromnym workiem na plecach. Góra, tak zaopatrzona, mogłaby 
wytrzymać wiele tygodni oblężenia, a tymczasem nadciągnęłoby zapewne 
jeszcze więcej krasnoludów, bo Thorin miał niemało krewniaków. 
Oblężeni mogliby też przez ten czas otworzyć sobie na nowo inne wyjścia 
z podziemi, a wtedy oblegający musieliby otoczyć całą Górę dookoła, na 
to zaś nie wystarczyłoby im żołnierzy. 
  Taki właśnie plan uknuły krasnoludy (Thorin i Dain porozumiewali się 
za pośrednictwem kruków), na razie jednak droga była zamknięta, więc 
po wymianie gniewnych słów wysłannicy Daina odeszli mrucząc coś w 
brody. Bard natychmiast wyprawił posłów pod Bramę Góry, lecz nie 
zastali tam umówionego okupu w złocie. Ledwie znaleźli się w zasięgu 
łuków, sypnęły się na nich strzały i musieli pośpiesznie wycofać się z 
niczym. W obozie powstał ruch jak przed bitwą, bo krasnoludy Daina 
posuwały się wzdłuż wschodniego brzegu. 
  - Głupcy! - zaśmiał się Bard. - Jakże nieopatrznie zbliżają się do ściany 
Góry! Nie znają się na wojnie w otwartym polu, chociaż umieją może bić 
się w podziemiach. Wielu naszych łuczników i oszczepników siedzi 
ukrytych pośród skał nad prawym skrzydłem ich wojsk. Krasnoludzkie 
zbroje są wprawdzie dobre, ale wkrótce będą musiały przejść ciężką 
próbę. Zaatakujemy ich od razu z dwóch stron, zanim odpoczną po 
marszu. 
  Lecz król elfów powiedział: 
  - Długo będę się namyślał, nim rozpocznę wojnę o złoto. Krasnoludy nie 
zdołają przejść wbrew naszej woli, nie uda im się też żaden manewr, 
którego byśmy nie dostrzegli zawczasu. Nie traćmy nadziei, że mimo 
wszystko dojdzie między nami do jakiejś ugody. Nasza liczebna przewaga 
wystarczy, jeśli walka okaże się nieunikniona. 
  Król elfów nie znał jednak uporu krasnoludów. Wieść, że Arcyklejnot 
wpadł w ręce oblegających, rozjątrzyła im serca. Zauważyły też wahanie 
Barda i jego sprzymierzeńców, więc postanowiły uderzyć, nim tamci 
ukończą narady. 
  Nagle, bez uprzedzenia, ruszyły w głuchej ciszy do ataku. Zadźwięczały 
łuki, świsnęły strzały, bitwa już, już miała rozgorzeć. 
  Lecz w tej samej chwili jeszcze bardziej niespodzianie zapadły okropne 
ciemności. Czarna chmura nadciągnęła pędem po niebie. Wichura niosła 
zimową burzę, grzmot przetaczał się po stokach Góry, błyskawice 
rozjarzyły się nad jej szczytem. A po chmurą burzy inna, równie czarna, 
zakotłowała się w powietrzu, lecz ta nie leciała z wiatrem: nadciągała z 
północy niby chmara niezliczonego ptactwa, zbitego tak gęsto, że światło 
nie przenikało między skrzydłami. 
  - Stójcie! - krzyknął Gandalf zjawiając się znienacka, sam, z 
wzniesionymi ramionami, między nacierającymi szeregami krasnoludów a 
wojskiem gotowym do odparcia tego ataku. - Stójcie! - powtórzył 
grzmiącym głosem, a różdżka jego błysnęła niby piorun. - Biada wam 
wszystkim! Niebezpieczeństwo spadło wcześniej niż przewidywałem. 
Gobliny nadciągają! Bolg idzie od północy; słuchaj, Dainie, ten sam Bolg, 
którego ojca zabiłeś w Morii. Patrzcie! Nietoperze lecą nad jego armią 
niby chmura szarańczy! Gobliny jadą na wilkach, a wargowie idą w tylnej 
straży. 
  Zdumieli się wszyscy, powstał zgiełk i zamęt. Nim Gandalf skończył 
przemówienie, ciemności zgęstniały wokół nich. Krasnoludy wstrzymując 
pochód spoglądały w niebo. Elfy krzyczały na różne głosy. 
  - Chodźcie do nas! - zawołał Gandalf. - Jeszcze czas na naradę. Niech 
Dain, syn Naina, spieszy do naszego obozu. 
 
  Tak zaczęła się ta bitwa, której nikt nie oczekiwał, nazwana później 
bitwą pięciu armi. Bój był krwawy. Po jednej stronie walczyły gobliny i 
dzikie wilki, po drugiej - elfy, ludzie i krasnoludy. A doszło do tych 
wydarzeń tak: od dnia śmierci Wielkiego Goblina z gór Mglistych 
nienawiść tego plemienia do krasnoludów rozpaliła się aż do furii. Od 
grodu do grodu, od osiedla do osiedla między wszystkimi twierdzami 
goblinów krążyli posłańcy; postanowiono zdobyć władzę nad całą 
północą. Tajnymi sposobami zbierano wszelkie wiadomości, wszędzie po 
górach kuto broń i uzbrajano wojska. Z gór i dolin pociągnęły oddziały 
podziemnymi tunelami lub pod osłoną nocy, aż wreszcie pod Wielką Górą 
Gundabad na północy, gdzie mieściła się stolica wszystkich goblinów, 
zgromadzono olbrzymią armię, gotową spaść niespodzianie z pierwszą 
burzą na Kraje Południa. Tu dotarła do goblinów wieść o śmierci Smauga 
i ucieszyła je bardzo. Podążyły nocami przez góry i tak doszły tutaj od 
północy, niemal następując na pięty wojsku Daina. Nawet kruki 
dowiedziały się o ich marszu dopiero wtedy, gdy gobliny wychynęły na 
otwarte pola dzielące Samotną Górę od Żelaznych Wzgórz. Ile o tym 
wiedział Gandalf, trudno zgadnąć, ale okazało się, że w każdym razie nie 
spodziewał się napaści tak prędko. 
  Czarodziej ułożył plan działania po naradzie z królem elfów i Bardem, a 
także Dainem, który przyłączył się do nich: gobliny były wspólnym 
wrogiem, w obliczu ich najazdu wszystkie spory poszły w zapomnienie. 
Jedyną nadzieję pokładali sojusznicy w zwabieniu przeciwnika w głąb 
doliny, między dwa ramiona Góry; sami chcieli obsadzić wielkie ostrogi 
skalne wysunięte na wschód i południe. Przedstawiało to pewne 
niebezpieczeństwo, bo jeśli gobliny miały dość wojska, żeby część wysłać 
naokoło Góry, mogły zaatakować obrońców również od zaplecza i od 
szczytu. Nie było jednak czasu na obmyślanie innego planu lub 
sprowadzanie posiłków. 
  Wkrótce burza minęła, przewaliła się na południo-wschód, ale nadleciała 
chmara nietoperzy, zniżając się nad ramiona Góry i kłębiąc nad wojskiem 
sojuszników tak, że przesłaniała światło dzienne i budziła grozę w 
sercach. 
  - Na Górę, na Górę! - krzyczał Bard. - Póki jeszcze czas, zajmijmy 
stanowiska bojowe. 
  Na południowej ostrodze, na jej niższych stokach i wśród skał 
rozstawiono elfy; wschodnią ostrogę obsadzili ludzie i krasnoludy. Sam 
Bard wraz z kilku najzwinniejszymi towarzyszami i elfami wspiął się na 
szczyt wschodniego ramienia, żeby mieć stąd widok na północ. Po 
krótkim czasie dostrzegł na polach leżących u stóp Góry czarny, sunący 
szybko naprzód tłum napastników. Jeszcze chwila, a przednie straże 
obchodzące wysunięty cypel ostrogi zaczęły zbiegać w dolinę. Były to 
najszybsze oddziały wilczej jazdy, a wrzaski i wycia z daleka już 
rozdzierały powietrze. Kilku śmiałków zastąpiło im drogę, symulując 
opór; niejeden poległ, reszta zaś uskoczyła na boki. Zgodnie z 
przewidywaniami Gandalfa armia goblinów skupiła się za wstrzymaną 
chwilowo przednią strażą, by potem wściekle runąć w dolinę i rozsypać 
się szeroko między ramionami Góry w poszukiwaniu przeciwnika. W 
powietrzu powiewały niezliczone czarne i czerowone chorągwie, gdy 
horda w nieładzie i z furią parła naprzód. 
  Zawrzała okropna bitwa. Była to z wszystkich przygód hobbita 
najgroźniejsza, ta, której najgorzej nienawidził, póki trwała, inaczej 
mówiąc - ta, którą po latach najbardziej się chęłpił i najchętniej 
wspominał, jakkolwiek nie odegrał w niej wcale doniosłej roli. Właściwie 
trzeba wyznać, że dość skwapliwie już na początku walki wsunął na palec 
pierścień i zniknął sprzed oczu zarówno przyjaciół, jak wrogów, chociaż 
nie chroniło go to całkowicie od niebezpieczeństwa. Magiczny pierścień 
nie może przecież stanowić zupełnie pewnej obrony podczas natarcia 
goblinów, nie obezwładnia strzał ani włóczni; pomaga jednak umykać z 
najbardziej zagrożonych miejsc, a przy tym niewiedzialnej głowy nie 
może wybrać sobie za cel wymachujący mieczem goblin. 
  Pierwsze ruszyły do ataku elfy. Żywią one do goblinów zimną, zaciętą 
nienawiść. Tak śmiertelny gniew kierował rękami, które dzierżyły 
włócznie i miecze, że ostrza rozbłyskiwały w mroku lodowatym 
płomieniem. Ledwie zastępy wrogów wypełniły gęsto dolinę, elfy sypnęły 
gradem strzał, a każda z nich iskrzyła się w locie jakby rozżarzona 
zabójczym ogniem. Za chmurą strzał ruszyli kopijnicy do natarcie. 
Wrzask powstał ogłuszający. Skały sczerniały od bluzgającej goblinowej 
posoki. 
  Jeszcze gobliny nie ochłonęły po uderzeniu elfów, jeszcze elfy nie 
osłabły w pierwszym impecie, kiedy już po dolinie przebiegł grzmot 
okrzyków. "Moria!" - wołały krasnoludy; "Dain, Dain!" - odpowiadały 
inne i wojownicy z Żelaznych Wzgórz wywijając młotami runęli na wroga 
od drugiej strony. Z nimi zaś szli ludzie znad Jeziora uzbrojeni w długie 
miecze. 
  Panika ogarnęła gobliny. Odwróciły się by stawić czoło nowej napaści, 
lecz wówczas elfy zaatakowały ze zdwojoną siłą. Już ten i ów goblin 
umykał z szeregu, pędząc ku rzece, by uniknąć zasadzki; wilki w furii 
szczerzyły zęby na swoich jeźdźców, rozdzierały rannych i trupy. 
Zwycięstwo zdawało się niewątpliwe, gdy nagle wrzask buchnął od 
szczytów Góry. 
  Gobliny od przeciwnego stoku wdarły się na Górę i już cały ich tłum 
obsiadł skały ponad Bramą, inne zaś spuszczały się w dół, nie zważając 
na towarzyszy, którzy z wrzaskiem spadali z urwisk w przepaść, gotowe 
zaatakować z wysoka placówki nieprzyjacielskie rozmieszczone na 
ostrogach Góry. Do każdej z nich wiodły z głównego masywu ścieżki, 
których obrońcy, nie dość liczni, nie mogli na dłuższy czas zagrodzić. 
Nadzieja na zwycięstwo zgasła. Zdołali tylko zahamować pierwszy napór 
czarnej nawały. 
  Dzień chylił się ku wieczorowi. Gobliny znów wypełniły dolinę. Zjawiły 
się także zastępy krwiożerczych wargów, a z nimi gwardia przyboczna 
Bolga, olbrzymie gobliny, zbrojne w krzywe stalowe szable. Na burzliwe 
niebo spływała już ciemność zmierzchu, lecz wciąż jeszcze ogromne 
nietoperze kłębiły się nad głowami, koło uszu ludzi i elfów, albo niby 
wampiry rzucały się ssać krew poległych. Bard teraz bronił wschodniej 
ostrogi, lecz z wolna ustępował pola; wodzowie elfów otoczyli swego 
króla na południowym ramieniu Góry, opodal strażnicy na Kruczym 
Wzgórzy. 
  Nagle znów buchnął krzyk i od Bramy rozległ się dźwięk trąby. 
Zapomnieli wszyscy o Thorinie! Część muru, podważona łomami, z 
trzaskiem runęła na zewnątrz, w rozlaną wodę. Wyskoczył z pieczary Król 
spod Góry, a za nim jego drużyna. Zrzucili płaszcze i kaptury, mieli na 
sobie lśniące zbroje, a w ich oczach czerwony płomień bojowy. W 
zapadającym zmierzchu wódz krasnoludów zdawał się pałać jak złoto w 
ogniu. 
  Gobliny zepchnęły z góry na nich z łoskotem lawinę kamieni. Lecz oni 
nie ulękli się, jednym susem zbiegli nad wodospad i ruszyli do bitwy. 
Wilki i gobliny cofały się przed nimi przerażone. Thorin potężnie ciął 
toporem, a ciosy wrogów nie imały się go wcale. 
  - Do mnie! Do mnie, elfy i ludzie! Do mnie, rodacy! - krzyczał, aż głos 
niby granie rogu rozlegał się w dolinie. 
  Wszyscy wojownicy Daina mieszając szyk bojowy rzucili się na pomoc 
królowi. Za nimi skoczyło wielu ludzi znad Jeziora, których Bard nie 
wstrzymywał; od drugiej strony biegły elfy z włóczniami w ręku. Znów 
zaatakowano gobliny w dolinie i wkrótce zaległy ją czarna, okropne zwały 
goblinowych trupów. Wargowie, zmuszeni do rozsypki, ustąpili; Thorin 
natarł na gwardię Bolga. Lecz nie mógł złamać jej szeregów. 
  Już za plecami króla między trupy goblinów padł niejeden człowiek, 
niejeden krasnolud, niejeden piękny elf, który mógł jeszcze wiele lat 
przeżyć radośnie w swoim ojczystym lesie. A w miarę jak posuwali się 
naprzód w szerszą tutaj doliną, coraz było ciężej. Thorin miał za mało 
wojowników, nie mógł osłonić oddziału od flanków. Wkrótce atak 
zmienił się w obronę, drużyna utworzyła zwarty pierścień, otoczona ze 
wszystkich stron przez gobliny i wilki powracające do natarcie. Gwardia 
Bolga z wyciem rzuciła się naprzód i zmiażdżyła krąg jak fala 
przedzierająca się przez piaszczystą wydmę. Przyjaciele nie mogli przyjść 
Thorinowi z odsieczą, bo w tej samej chwili gobliny podjęły atak od Góry 
ze zdwojoną furią i na wszystkich odcinkach spychały w dół ludzi i elfów, 
mimo zawziętego ich oporu. 
  Bilbo patrzał na to z rozpaczą. Obrał sobie stanowisko bojowe na 
Kruczym Wzgórzu, wśród elfów - częściowo dlatego, że stąd miał 
większe szanse ucieczki, częściowo (posłuszny kropli krwi Tuków  w 
swoich żyłach), ponieważ wolał zginąć - gdyby już ginąć przyszło 
nieuchronnie - w obronie króla elfów. Gandalf również znajdował się pod 
strażnicą; siedział zamyślony, przygotowując, jak mi się wydaje, jakąś 
ostatnią magiczną sztukę na zakończenie bitwy. 
  A koniec bitwy zdawał się bliski. "Nie potrwa to już długo - myślał 
Bilbo - zaraz gobliny zdobędą Bramę, a nas wszystkich wyrżną albo 
wpędzą do lochu i uwiężą. Doprawdy, płakać się chce na myśl, że po tylu 
przygodach tak się ta wyprawa ma skończyć. Już bym wolał, żeby Smaug 
dalej leżał na tych przeklętych skarbach, niż żeby się dostały tym 
nikczemnym potworom i żeby biedny stary Bombur, Balin, Fili i Kili z 
całą kompanią zginęli tak marnie. Szkoda też Barda, ludzi znad Jeziora i 
wesołych elfów. Biada mi, biada! Słyszałem nieraz pieśni o bitwach i 
wyobrażałem sobie słuchając ich, że klęska może być pełna chwały. Ale 
teraz widzę, że to rzecz straszna, by nie rzec: rozpaczliwa. Chciałbym być 
gdzieś daleko stąd!" 
  Wiatr rozdarł chmury i czerwony blask zachodzącego słońca rozlał się 
na zachodzie. Na widok nagłego światła w mroku Bilbo rozejrzał się 
wkoło. I krzyknął wielkim głosem, zobaczył bowiem coś takiego, że serce 
podskoczyło mu w piersiach z radości: ciemne sylwetki, drobne, ale 
dostojne na tle odległej łuny. 
  - Orły! Orły! - krzyknął Bilbo. - Orły lecą! 
  Wzrok rzadko mylił hobbita. Rzeczywiście z wiatrem nadlatywały orły, 
szereg za szeregiem, tak licznym stadem, że chyba z wszystkich gniazd na 
północy skrzyknęły się na tę wyprawę. 
  - Orły! Orły! - wołał Bilbo tańcząc i machając rękami. Elfy wprawdzie 
go nie widziały, ale słyszały jego glos. Po chwili zawtórowały mu tym 
samym okrzykiem, aż echo poszło po dolinie. Ten i ów podniósł w górę 
oczy, lecz z innych miejsc nie było widać tego, co dostrzegali 
obserwatorzy z południowej strażnicy. 
  - Orły! - wrzasnął znów Bilbo, ale w tym samym momencie kamień 
ciśnięty z góry ciężko odbił się od jego hełmu; hobbit padł z łoskotem na 
ziemię i stracił przytomność. 
 
 
18. Droga powrotna 
 
  Kiedy Bilbo przyszedł do siebie, znalazł się dosłownie i wyłącznie sam z 
sobą. Leżał na płaskich kamieniach Kruczego Wzgórza, w pobliżu zaś nie 
było żywej duszy. Niebo nad nim rozpościerało się wolne od chmur i 
jasne, ale chłodne. Bilbo drżał, zimny jak głazy pod jego plecami, tylko 
głowa mu płonęła gorączką. 
  - Co się właściwie stało? - spytał sam siebie. - W każdym razie nie 
należę jeszcze do grona poległych bohaterów, jakkkolwiek 
niewykluczone, że zdążę się do niego wkrótce dostać. 
  Z trudem dźwignął się i usiadł. Wyjrzał w dolinę, lecz nie zobaczył tam 
ani jednego żywego goblina. Kiedy po chwili w głowie mu się trochę 
przejaśniło, miał wrażenie, że dostrzega wśród skał, gdzieś niżej, kręcące 
się elfy. Z pewnością tam, w dali na równinie wciąż jeszcze widniał obóz, 
a koło Głównej Bramy - czy go oczy nie mylą? - trwa ruch, krzątają się 
jakieś postacie, krasnoludy chyba rozbierają mur. Wszędzie jednak 
panowała martwa cisza. Nikt nie nawoływał, znikąd nie dochodziło echo 
śpiewów. W powietrzu wisiała żałoba. 
  - Mimo wszystko bitwa skończyła się pewnie naszym zwycięstwem - 
rzekł Bilbo obmacując zbolałą głowę. - Ano, widzę, że zwycięstwo to 
bardzo smutna historia. 
  Nagle spostrzegł jakiegoś człowieka wspinającego się do strażnicy i 
idącego w jego stronę. 
  - Hej! - krzyknął drżącym głosem. - Hej, bywaj! Jakie masz nowiny? 
  - Czyj to głos przemawia spośród kamieni? - spytał mężczyzna 
przystając niedaleko od hobbita i rozglądając się wkoło. 
  Dopiero teraz Bilbo przypomniał sobie o pierścieniu! 
  - A to heca! - powiedział sobie. - Niewidzialność ma także swoje 
przywary. Gdyby nie to, spędziłbym pewnie noc wygodnie, w ciepłym 
łóżku. 
  - To ja, Bilbo Baggins, z drużyny Thorina! - krzyknął, spiesznie 
ściągając pierścień z palca. 
  - Szczęście, że w końcu cię odnalazłem - rzekł człowiek podbiegając do 
niego. - Jesteś pilnie potrzebny, szukamy cię już od dawna. 
Zaliczylibyśmy cię do poległych, których niestety jest niemało, gdyby 
Gandalf nie upierał się, że słyszał tutaj twój głos. Wysłano mnie, żebym 
ostatni raz jeszcze to miejsce przeszukał. Czy jesteś ciężko ranny? 
  - O ile się orientuję, dostałem kamieniem w łeb dość potężnie - odparł 
Bilbo. - Ale miałem hełm, zresztą czaszkę mam twardą. Bądź co bądź 
mdli mnie bardzo i nogi mi się gną jak słomki. 
  - Zaniosę cię do obozu w dolinie - powiedział człowiek i bez wysiłku 
wziął hobbita na ręce. 
  Szedł prędko, pewnym krokiem. Wkrótce postawił Bilba przed 
namiotem. Był tu już Gandalf, z ręką na temblaku. Nawet czarodziej nie 
uniknął rany; w całej armii niewielu byś naliczył takich, którzy wyszli z 
bitwy bez szwanku. Na widok Bilba czarodziej ucieszył się ogromnie. 
  - Baggins! - zawołał. - To mi radość! A więc żyjesz! Doprawdy, rad 
jestem z tego szczerze! Już zaczynałem się obawiać, czy nawet twoje 
wyjątkowe szczęście nie zawiodło w tym przypadku. Okropna bitwa, o 
włos byliśmy od klęski. No, ale na inne wiadomości przyjdzie czas 
później. Teraz chodź - rzekł poważniejąc. - Jesteś oczekiwany. 
  I Gandalf pociągnął hobbita do namiotu. 
  - Przyprowadzam ci go, Thorinie - powiedział wchodząc do wnętrza. 
  W namiocie bowiem spoczywał na łożu Thorin, broczący krwią z wielu 
ran, a jego pokłuta zbroja i wyszczerbiony topór leżały obok na ziemi. 
Gdy Bilbo podszedł blisko, ranny otworzył oczy. 
  - Żegnaj, zacny złodzieju - rzekł. - Odchodzę do wielkiego doum, by 
zasiąść wśród przodków i oczekiwać, aż świat się odrodzi. Porzucam 
srebro i złoto idąc do krainy, gdzie te skarby nie mają wartości, chcę tedy 
rozstać się z tobą w przyjaźni i dlatego odwołuję wszystko, co 
powiedziałem i uczyniłem tam, u Głównej Bramy. 
  Bilbo przejęty żalem ukląkł na jedno kolano. 
  - Żegnaj, Królu spod Góry! - powiedział. - Gorzki to koniec naszej 
wyprawy! Nie ma tak wielkiej góry złota, która by opłaciła tę stratę. Ale 
rad jestem, że dzieliłem z wami niebezpieczeństwa, to zaszczyt, na który 
żaden Baggins nigdy nie zasłużył. 
  - Ty zasłużyłeś - rzekł Thorin. - Więcej dobrego tkwi w tobie, niż sam 
się domyślasz, synu miłego Zachodu. Masz odwagę i rozum połączone ze 
sobą we właściwej mierze. Świat byłby weselszy, gdyby więcej jego 
mieszkańców tak jak ty ceniło dobre jadło, zabawę i śpiew wyżej niż górę 
złota. Ale jakikolwiek jest ten świat - smutny czy wesoły - ja muszę go 
już opuścić. Żegnaj! 
  Bilbo odwrócił się, odszedł, siadł samotnie w kącie, otuliwszy się kocem 
i - wierzcie mi albo nie wierzcie - płakał tak, że oczy mu zapuchły, a głos 
ochrypł. Bilbo miał poczciwe, czułe serce. Długi czas upłynął, nim po 
tych zdarzeniach odzyskał humor na tyle, by znów zdobyć się na jakiś 
żart. 
  "Co za szczęście - powiedział sobie w końcu - że ocknąłem się w porę. 
Strasznie mi żal Thorina, ale rad jestem, że przynajmniej pożegnaliśmy 
się w przyjaźni. Głupiec z ciebie, Bilbo Baggins, narobiłeś masę 
zamieszania z tym klejnotem. Wszystkie twoje zabiegi, żeby ocalić pokój 
i zgodę, na nic się zdały, skoro i tak przyszło do bitwy, no, ale za to już 
doprawdy nie można ciebie winić". 
  O wszystkich wypadkach, które się rozegrały, gdy on leżał zemdlony, 
dowiedział się Bilbo dopiero później; więcej jednak smutku niż radości 
przyniosła mu ta historia i bardzo czuł się znużony całą przygodą. 
Ciągnęło go już teraz do domu, chciał co prędzej ruszać w drogę 
powrotną. Odwlekało się to jednak trochę, więc tymczasem opowiem 
wam o przebiegu bitwy. Orły od dawna podejrzewały, że gobliny zbroją 
się na wojnę; ruch w górach nie uszedł czujności tych ptaków. 
Zgromadziły się więc licznie, prowadzone przez Wodza Orłów z Gór 
Mglistych, a wreszcie, zwęszywszy z daleka bitwę, pospieszyły wraz z 
wichurą lotem błyskawicy. One to spędziły gobliny ze stoków Góry, 
strącając je w przepaści lub spychając wrzeszczące i oszołomione prosto 
pod miecze nieprzyjaciół. Szybko w ten sposób wyzwoliły Samotną Górę, 
a wówczas elfy i ludzie z obu jej ramion mogli zbiec na odsiecz 
walczącym w dolinie. 
  Nawet jednak po przybyciu orłów mieli przeciw sobie przewagę 
liczebną. W ostatniej godzinie bitwy zjawił się sam Beorn - nikt nie 
wiedział, jakim sposobem ani skąd. Przybył sam, w skórze niedźwiedzia, 
lecz zdawało się, że urósł w bojowym szale na olbrzyma. Głos jego 
rozbrzmiewał niczym werbel i huk dział; olbrzymi niedźwiedź usuwał ze 
swej drogi wilki i gobliny niby piórka. Natarł na nie od tyłu i jak grom 
przedarł krąg oblegających. Krasnoludy otaczały ciasno swoich wodzów, 
broniąc się na niskim pagórku. Beorn dźwignął z ziemi przeszytego 
włóczniami Thorina i zniósł go z pola walki. 
  Wrócił szybko i natarł na gobliny ze zdwojoną furią, tak że nikt nie mógł 
mu się oprzeć, a żaden oręż się go nie imał. Rozproszył gwardię, a 
samego Bolga powalił i zmiażdżył. Wówczas strach padł na gobliny i w 
rozpaczy rozbiegły się na wszystkie strony. Wraz z nadzieją nowe siły 
wstąpiły w serca ich przeciwników, którzy rzucili się w pościg za 
wrogiem, nie puszczając prawie nikogo z życiem. Wiele goblinów 
zepchnięto w nurty Bystrej Rzeki, a te, które zbiegły na południe lub na 
zachód, ścigano na moczarach aż do Leśnej Rzeki. Tam większość 
potworów wyginęła, a niedobitki znalazły śmierć od oręża elfów w 
leśnym królestwie lub na bezdrożach w głębi Mrocznej Puszczy. Pieśni 
potem głosiły, że tego dnia poległo trzy czwarte wszystkich wojowników-
goblinów z północy, a w górach na długie lata zapanował pokój. 
  Zwycięstwo utrwaliło się przed zapadnięciem nocy, lecz pościg trwał 
jeszcze, gdy Bilbo znalazł się z powrotem w obozie, toteż nie został tu 
nikt prawie prócz ciężko rannych. 
  - Gdzie są orły? - spytał Bilbo Gandalfa, gdy tego wieczora leżał już 
otulony w kilka ciepłych koców. 
  - Niektóre biorą udział w pościgu - rzekł czarodziej - ale większość już 
odleciała do swoich gniazd na szczytach. Nie chciały tu zostawać, 
pożegnały nas o świcie. Dain ukoronował złotem ich wodza i zaprzysiągł 
z nimi sojusz na wieki. 
  - Szkoda... To znaczy szkoda, że się z nimi nie widziałem - sennym 
głosem powiedział Bilbo. - Może spotkam jeszcze orły w drodze do 
domu. Myślę, że teraz będę już wkrótce mógł ruszyć? 
  - Kiedy sam zechcesz - odparł Gandalf. 
  Ale minęło kilka dni, zanim Bilbo wyruszył w drogę powrotnę. 
Pochowano Thorina głęboko pod Górą, a Bard położył zmarłemu 
Arcyklejnot na piersi.  - Niech tu leży, póki ta Góra się nie zapadnie - 
rzekł - i niech tym, którzy tu osiądą, przynosi zawsze szczęście. 
  Król elfów złożył na grobie Orkrista, miecz przez elfy ongi wykuty, a 
odebrany Thorinowi, gdy był więźniem w lesie. Pieśń mówi, że Orkrist 
rozbłyskiwał w ciemnościach, ilekroć do Góry zbliżał się wróg, tak że nikt 
odtąd twierdzy krasnoludów nie mógł zaskoczyć znienacka. Dain, syn 
Naina, objął władzę, obwołany Królem pod Górą, a z czasem mnóstwo 
krasnoludów skupiło się wokół tronu w starym podziemnym pałacu. Z 
dwunastu towarzyszy Thorina zostało dziesięciu. Fili i Kili polegli 
osłaniając swego króla tarczą i własnym ciałem, był bowiem starszym 
bratem ich matki. Dziesięciu przystało więc do Daina, który 
sprawiedliwie rozporządził skarbem. 
  Nie było oczywiście już mowy o dzieleniu skarbu wedle pierwotnego 
planu, tak by każdy dostał swoją część: Balin i Dwalin, Dori, Nori i Ori, 
Oin i Gloin, Bifur, Bofur i Bombur - no i Bilbo. Ale czternastą część 
srebra i złota - surowego i kutego - otrzymał Bard. Dain bowiem rzekł: 
  - Dotrzymamy słowa, które dał zmarły król, on zaś na zawsze będzie 
miał w swojej pieczy klejnot Thraina. 
  Czternasta część skarbu stanowiła bogactwo, jakim mógł się poszczycić 
mało który spośród ludzkich królów. Bard wydzielił sporo złota dla 
władcy Miasta nad Jeziorem i hojnie wynagrodził swoją świtę oraz 
przyjaciół. Królowi elfów ofiarował szmaragdy - ulubione jego kamienie - 
które Dain zwrócił jako dziedzictwo Giriona. 
  Do hobbita rzekł: 
  - Ten skarb należy do ciebie tak samo jak do mnie, chociaż stare umowy 
nie dadzą się oczywiście utrzymać w mocy, skoro tak wielu jest 
uczestników walki i zwycięstwa, którzy mogliby rościć sobie prawa do 
nagrody. Mimo że gotów byłeś wyrzec się swojej części, nie chiałbym, 
żeby sprawdziły się słowa Thorina, których zresztą żałował: że niewiele 
się wzbogacisz na spółce z nami. Pragnę cię wynagrodzic hojniej niż 
innych. 
  - To bardzo pięknie z twojej strony - rzekł Bilbo - ale doprawdy 
odetchnąłem z ulgą, kiedy się pozbyłem myśli o tym. Jakżebym przewiózł 
skarb do swego kraju nie narażając się po drodze na walki i morderstwa? 
Nie mam też pojęcia, co zrobiłbym z nim w domu. Lepiej z pewnością, 
żeby został w twoich rękach. 
  W końcu zgodził się przyjąć tylko dwie małe skrzynki, jedną ze złotem, 
drugą ze srebrem, ważące tak niewiele, że silny kucyk mógł je udźwignąć. 
  - Nic więcej nie mógłbym z sobą zabrać! - powiedział. 
  Nadeszła wreszcie chwila pożegnania z przyjaciółmi. 
  - Bywaj zdrów, Balinie! - rzekł hobbit. - Bywajcie zdrowi, Dwalinie, 
Dori, Nori, Ori, Oinie, Gloinie, Bifurze, Bofurze i Bomburze! Oby wam 
brody nigdy nie wyłysiały! - A zwracając się w stronę Góry, dodał: - 
Żegnaj, Thorinie! Żegnajcie, Fili i Kili! Niech pamięć o was nigdy nie 
zgaśnie! 
  Krasnoludy skłoniły się nisko, stojąc przed swymi wrotami, lecz słowa 
uwięzły im w gardłach. 
  - Do widzenia! Szczęśliwej drogi, dokądkolwiek zechcesz wędrować! - 
rzekł wreszcie Balin. - Jeżeli nas odwiedzisz w przyszłości, gdy pałac 
znów będzie piękny, wyprawimy wspaniałą ucztę na twoją cześć. 
  - A jeśli któryś z was znajdzie się w moich stronach - odparł Bilbo - 
niech bez namysłu puka do moich drzwi. Podwieczorek jest zwykle o 
czwartej, ale będę wam rad o każdej porze. 
  I z tymi słowy Bilbo odszedł spod Góry. 
 
  Zastęp elfów, żałośnie uszczuplony, ruszył w drogę powrotną. Wielu 
jednak odchodziło z zadowoleniem, bo odtąd lasy północne miały na 
długi wiek stać się weselsze. Smok zginął, gobliny były rozgromione, 
więc serca elfów cieszyły się nadzieją radosnej wiosny, która nastanie po 
tej zimie. 
  Gandalf i Bilbo jechali za królem elfów, a obok nich szedł Beorn, który 
znów przybrawszy ludzką postać śmiał się i śpiewał głośno w marszu. 
Dotarli tak w pobliże granicy Mrocznej Puszczy, na północ od miejsca, w 
którym wypływa Leśna Rzeka. Tu zatrzymali się, bo czarodziej i Bilbo nie 
chcieli wchodzić w las, chociaż król elfów zapraszał ich do siebie w 
gościnę. Zamierzali skrajem Puszczy obejść od północy, przez pustkowie 
leżące między nią a Szarymi Górami. Droga to była daleka i niewesoła, 
lecz teraz, gdy pokonano gobliny, wydawała się bezpieczniejsza niż 
straszliwe ścieżki w gąszczu drzew. Co więcej, tę drogę wybrał również 
Beorn. 
  - Bywaj zdrów, królu elfów! - rzekł Gandalf. - Niech się weseli i zieleni 
las, póki świat jest jeszcze młody! Życzymy radości całemu twojemu 
ludowi! 
  - Bywaj zdrów, Gandalfie! - odparł król. - Obyś zawsze zjawiał się w 
porę wszędzie, gdzie jesteś najbardziej potrzebny, choć najmniej 
spodziewany. Im częściej pokażesz się w moim pałacu, tym większą mi 
sprawisz przyjemność! 
  - Proszę cię - jąkając się i stając na jednej nodze rzekł Bilbo - przyjmij 
ode mnie ten podarek! 
  I podał królowi naszyjnik ze srebra i pereł, który Dain ofiarował mu na 
pożegnanie. 
  - Jakże zasłużyłem sobie na taki hojny dar, drogi hobbicie?! - zawołał 
król. 
  - Nnno... widzisz... właśnie... - plątał się Bilbo bardzo zmieszany. - 
Chciałem chociaż w ten sposób odwdzięczyć się za... gościnę. 
Włamywacz bądź co bądź także ma swój honor. Niemało wypiłem 
twojego wina i zjadłem twego chleba. 
  - Przyjmuję od ciebie ten dar, o Bilbo Szczodry! - z powagą rzekł król - i 
mianuję cię przyjacielem elfów. Oby cień twój nigdy się nie skurczył 
(wtedy zresztą za łatwo byłoby ci kraść!) Bądź zdrów! 
  Elfy skręciły w las, a Bilbo ruszył w daleką drogę do domu. 
  Wiele jeszcze przeżył trudów i przygód, nim wrócił pod Pagórek. Dzikie 
kraje były podówczas naprawdę dzikie i mieszkało w nich mnóstwo 
groźnych stworzeń prócz goblinów. Ale Bilbo miał dobrego przewodnika 
i dobrego obrońcę, bo czarodziej szedł z nim razem, a przez znaczną 
część drogi również Beorn, toteż ani razu hobbit nie znalazł się w 
poważnym niebezpieczeństwie. Nim upłynęła połowa zimy, Gandalf i 
Bilbo przebyli całą drogę dokoła Puszczy i stanęli u progu domu Beorna. 
Tu odpoczywali czas jakiś. Zimowe gody spędzili wiec w cieple i wesoło. 
Ze wszystkich stron, z daleka nawet schodzili się ludzie zaproszeni przez 
Beorna na święta. W Górach Mglistych niewiele zostało goblinów, a 
niedobitki były wystraszone i kryły się w najgłębszych jaskiniach. 
Wargowie zniknęli z lasów, tak że ludzie mogli już podróżować bez 
obawy. Beorn później został wielkim władcą całej tej okolicy i rządził 
rozległym krajem między górami a Puszczą. Podobno przez wiele pokoleń 
mężczyźni z jego rodu zachowali moc przemieniania się w niedźwiedzia; 
trafiali się wprawdzie wśród nich ludzie srodzy i źli, większość jednak 
miała serca zacne jak sam Beorn, jakkolwiek żaden nie dorywnywał mu 
wzrostem ani siłą. Za panowania tego rodu resztki goblinów przepędzono 
z Gór Mglistych i nowy pokój nastał na kresach Dzikiego Kraju. 
  Wiosna już była, piękna, ciepła i słoneczna, gdy wreszcie Gandalf i 
Bilbo pożegnali Beorna, a chociaż hobbit bardzo tęsknił do domu, 
opuszczał tę gościnę z żalem, bo kwiaty w ogrodach Beorna kwitły 
wczesną wiosną nie mniej uroczo niż późnym latem. 
  Wspinając się długą ścieżką w górę, wędrowcy doszli do tego miejsca 
pod przełęczą, skąd ongi porwały ich gobliny. Ale tym razem stanęli tutaj 
rankiem, a oglądając się za siebie widzieli białe słońce błyszczące nad 
szeroką równiną. Z drugiej strony widać było Mroczną Puszczę, błękitną z 
oddali, a ciemnozieloną mimo wiosny na bliższych skrajach. A jeszcze 
dalej, na widnokręgu majaczyła Samotna Góry. Na jej szczycie śnieg nie 
stopniał dotychczas i lśnił bielą. 
  - Tak oto śnieg spada po ogniu, a nawet smoki nie unikną końca - rzekł 
Bilbo i odwrócił a plecami do kraju przygód. Krew Tuków znużyła się, 
krew Bagginsów z każdym dniem wzbierała silniej w jego żyłach. - Teraz 
marzę już tylko o moim wygodnym fotelu - powiedział Bilbo. 
 
 
19. Ostatni akt 
 
  Był pierwszy dzień maja, gdy we dwóch znaleźli się nad doliną 
Rivendell, w której głębi stał Ostatni (czy raczej teraz Pierwszy) 
Przyjazny Dom. Znów był wieczór, kucyki pomęczone - szczególnie ten, 
który dźwigał bagaże - a jeźdźcy spragnieni wypoczynku. Kiedy zjeżdżali 
stromą ścieżka w dół, Bilbo usłyszał elfy śpiewające wśród drzew, jak 
gdyby od pożegnania z nimi nie przerwały pieśni. A kiedy dotarli na niżej 
położone polanki leśne, rozróżnili słowa bardzo podobne do słów 
śpiewanych przed niespełna rokiem. Oto jak mniej więcej brzmiała pieść 
elfów: 
 
Smok zginął i przepadł, 
Rozpadły się kości, 
Skruszyła się zbroja, 
Szczezły wspaniałości. 
Choć miecz zardzewieje, 
W mrok runą korony 
Dzieląc z bogactwami 
Ich los zasłużony - 
Tu trawka zielona, 
Soczysta i miękka 
A w rzecznym poszumie 
Brzmi elfów piosenka: 
  Tine - line - line 
  Wracajcie w dolinę! 
 
Już gwiazdy jaśniejsze 
Niż błyski kamieni, 
A księżyc srebrzyściej 
Niż srebro się mieni. 
Już ogień lśni złociej, 
Żar biorąc od słonka, 
Niż złoto w podziemiach - 
Więc po cóż się błąkać? 
  Tine - line - line 
  Wracajcie w dolinę! 
 
O, dokąd to, dokąd 
Idziecie z oddali? 
Tu strumień już pluszcze 
I gwiazda się pali. 
Skąd smutni wracacie 
Z ciężarem w te strony? 
Tu elfy witają 
Wędrowców znużonych 
  Tine - line - line 
  Wracajcie w dolinę! 
  Muzyczka wam 
               gra - 
  Tine - line - la 
  La-la! 
 
  Potem elfy zamieszkałe w dolinie wyszły spośród drzew, powitały 
czarodzieja i hobbita i przprowadziły ich przez rzeką do domu Elronda. 
Tu przyjęto gości serdecznie i wiele par uszu z ciekawością słuchało tego 
wieczora opowieści o ich przygodach. Mówił przeważnie Gandalf, 
ponieważ Bilbo był bardzo śpiący i wolał milczeć. Prawie całą historię 
znał dobrze, bo sam przecież brał w niej udział, i większość szczegółów 
Gandalf od niego się dowiedział podczas wspólnej wędrówki lub rozmów 
w domu Beorna; od czasu do czasu jednak, gdy czarodziej opowiadał o 
wypadkach jeszcze mu nie znanych, hobbit otwierał jedno oko i słuchał 
uważnie. 
  W ten sposób z kilku słów, które czarodziej rzucił Elrondowi, Bilbo 
dowiedział się, gdzie bywał Gandalf. Okazało się, że uczestniczył w 
wielkiej naradzie dobrych czarodziejów, mędrców i mistrzów białej magii 
i że wreszcie udało im się wypędzić Czarnoksiężnika z jego mrocznej 
fortecy w południowej części Puszczy. 
  - Wkrótce więc - mówił Gandalf - w lasach oczyści się powietrze. Północ 
na długie wieki uwolniona została od tej zmory. Ale chciałbym, żebyśmy 
ją mogli wygnać z całego świata. 
  - Dobrze by to było - rzekł Elrond - obawiam się jednak, że nie stanie się 
to jeszcze ani w naszej erze, ani w ciągu kilku następnych. 
  Kiedy Gandalf skończył historię przygód drużyny Thorina, zaczęły się 
inne opowieści, a po nich jeszcze inne, z bardzo dawnych dziejów i z 
najnowszych, a również takie, które nie mają wieku, aż wreszcie 
hobbitowi głowa opadła na piersi i usnął wygodnie w kąciku. 
  Obudził się w biało zasłanym łóżku, gdy księżyc zaglądał przez otwarte 
okno. W dolinie nad brzegiem strumienie elfy śpiewał głośno i czysto: 
 
Śpiewajmy wesoło - perlista lśni rosa, 
Wiatr szumi w gałęziach, wiatr hula po wrzosach 
I gwiazdy już błyszczą, i księżyc rozkwita, 
Jasnymi oknami noc srebrna nas wita. 
 
Zatańczmy wesoło, otoczmy go chmurką, 
Szust stopy po trawie leciutkie jak piórko. 
Już rzeka się srebrzy, cień płochy umyka - 
O maju grający jak słodka muzyka! 
 
Śpiewajmy cichutko, niech sen go jak wróżka 
Omota, utuli na miękkich poduszkach! 
Już śpi nasz wędrowiec! Umykaj, drużyno, 
A ty go ukołysz, szumiąca olszyno! 
 
O ucisz się, sosno, do brzasku poranka 
I księżyc niech zgasi płomyczek kaganka! 
Cichutko, tarnino, cichutko, dębino, 
Aż nocne się mroki w mgle świtu rozpłyną! 
 
  - Hej, tam, weseli ludkowie! - zawołał Bilbo wychylając się z okna. - 
Która godzina na księżycu? Wasza kołysanka zbudziłaby nawet pijanego 
goblina. Mimo to pięknie wam za nią dziękuję. 
  - A twoje chrapanie obudziłoby nawet skamieniałego smoka - 
odpowiedziały elfy ze śmiechem. - Świt się zbliża, a ty śpisz od 
zmierzchu. Do jutra może wyleczysz się ze zmęczenia. 
  - Odrobina snu w domu Elronda to potężne lekarstwo - odparł Bilbo - ale 
ja chcę zażyć jak największą porcję tego leku. Po raz wtóry zatem 
dobranoc, moi piękni przyjaciele! 
  To rzekłszy hobbit wrócił do łóżka i spał niemal do południa. 
  Zmęczenie prędko z niego opadło, wiele też użył zabawy, śpiewu i tańca 
w towarzystwie elfów z doliny, weseląc się z nimi do późna w noc i do 
świtu. Ale nawet tak miłe miejsce nie mogło na długo zatrzymać hobbita, 
który wciąż myślał o swojej własnej norce. Toteż po tygodniu pożegnał 
gospodarza, ofiarował mu tyle podarków, ile Elrond zgodził się przyjąć, i 
ruszył wraz z Gandalfem w dalszą drogę. 
  Ledwie opuścili dolinę, gdy niebo przed nimi na zachodzie 
spochmurniało, a wiatr z deszczem wybiegł na ich spotkanie. 
  - Oto maj grający jak słodka muzyka! - rzekł Bilbo, kiedy wiatr wiał mu 
prosto w oczy. - Ale zostawiliśmy legendy za soba i wracamy do domu. 
To pewnie przedsmak tego, co nas tam czeka. 
  - Daleka jeszcze droga przed nami - odparł Gandalf. 
  - Ale już ostatnia - powiedział Bilbo. 
  Przyjechali nad rzekę, która stanowiła linię graniczną oddzielającą 
pobrzeża Dzikiego Kraju, i odnaleźli broń pod wysoką skarpą, którą 
zapewne pamiętacie. Woda wezbrała od topniejących śniegów jak zwykle 
u progu lata, a dodatkowo jeszcze od całodziennego deszczu; przeprawili 
się mimo trudności i bez zwłoki ruszyli dalej, bo wieczór już zapadał, a 
zaczynał się ostatni etap podróży. 
  Odbyli go bardzo podobnie jak w pierwszą stronę, z tą tylko różnicą, że 
kompania się zmniejszyła i brakowało poprzedniego gwaru; przy tym nie 
spotkali już teraz trollów. Każdy zakręt drogi przypominał hobbitowi 
zdarzenia i rozmowy sprzed roku - które zresztą wydawały mu się tak 
odległe, jakby nie jeden rok, lecz dziesięć lat od nich upłynęło - toteż 
łatwo poznał miejsce, gdzie kucyk wpadł do rzeki i gdzie zboczyli ze 
szlaku, wskutek czego narazili się na przykre spotkanie z Tomem, Bertem 
i Billem. 
  Opodal drogi odszukali złoto trollów, nienaruszone w kryjówce, w której 
je zakopali. 
  - Mam dość bogactw, starczy mi do końca życia - powiedział Bilbo, gdy 
wydobyli złoto. - Weź je sobie, Gandalfie. Ty na pewno potrafisz je zużyć 
najlepiej. 
  - Pewnie! - rzekł czarodziej. - Ale należy ci się sprawiedliwie połowa. 
Może okazać się i tobie bardziej potrzebne, niż ci się wydaje. 
  Włożyli więc złoto do worków i objuczyli nimi kuce, wcale nie 
zachwycone tym przybytkiem. Posuwali się odtąd wolniej, bo przeważnie 
szli pieszo obok wierzchowców. Lecz kraj otwierał się przed nimi zielony; 
trawa rosła bujnie i hobbit z radością maszerował po niej. Ocierał twarz 
czerwoną jedwabną chustką - pożyczył ją od Elronda, bo ani jedna z jego 
własnych chustek nie ocalała - czerwiec bowiem przyniósł lato, a dni 
nastały znów gorące i słoneczne. 
  Wszystko się kiedyś kończy, nawet ta historia, nadszedł więc dzień, gdy 
wędrowcy ujrzeli kraj, w którym Bilbo urodził się i wychował, w którym 
znał każdy zakątek i każde drzewo równie dobrze jak własne palce u rąk i 
nóg. Z małego wzniesienia dostrzegł w oddali własny rodzinny Pagórek, a 
wtedy przystanął i niespodzianie powiedział: 
 
Wiodą, wiodą drogi w świat, 
Wśród lesistych gór zieleni, 
W mrocznych grotach znacząc ślad, 
Wśró zbłąkanych mknąc strumieni. 
Poprzez zimny biały śnieg, 
Łąki kwietne i majowe, 
Omijając skalny brzeg 
I pagóry księżycowe. 
 
Wiodą, wiodą drogi w świat, 
Pod gwiazdami mkną na niebie - 
Choć wędrować każdy rad, 
W końcu wraca w dom, do siebie. 
Oczy, które ognia dziw 
Oglądały i pieczary, 
Patrzą czule w zieleń niw 
I kochany domek stary. 
 
  Gandalf popatrzał na niego. 
  - Mój kochany Bilbo! - rzekł. - Co się z tobą stało? Nie poznaję dawnego 
hobbita. 
  Przeszli przez most, minęli młyn nad rzeką i w końcu stanęli u drzwi 
Bilba. 
  - A to co znowu? Co się tu dzieje? - wykrzyknął Bilbo. 
  Ruch panował niezwykły. Bardzo liczne - i zgoła niedoborowe - 
towarzystwo cisnęło się pod okrągłymi drzwiami, wciąż ktoś wchodził lub 
wychodził, nie wycierając nawet nóg na słomiance, jak zauważył Bilbo z 
przykrością. 
  Zdziwił się hobbit, ale tamci zdziwili się jeszcze bardziej na jego widok. 
Zjawił się w momencie, gdy odbywała się wyprzedaż z licytacji! Ogromne 
czarne i czerwone ogłoszenie wisiało na bramie, oznajmiając, że dnia 
dwudziestego drugiego czerwca firma Grubb, Grubb i Burrowes sprzeda 
więcej dającemu ruchomości nieboszczyka Bilba Bagginsa, 
mieszkającego za życia w Bag End, Pod Pagórkiem, w Hobbitonie. 
Wyprzedaż rozpoczęła się punktualnie o dziesiątej. Teraz była niemal 
pora obiadowa, toteż większość rzeczy już sprzedano za ceny wahające 
się od zera do trzech groszy (rzecz niezwykła na licytacjach). Kuzyni 
Bilba, Bagginsowie z Sackville, właśnie mierzyli pokoje, żeby się 
przekonać, czy zmieszczą tu wygodnie własne meble. Słowem, Bilba 
uznano za nieboszczyka, a nie każdy z obecnych, którzy zapewniali go, że 
cieszą się z pomyłki, cieszył się szczerze. 
  Powrót pana Bagginsa wywołał niemało zamieszania Pod Pagórkiem, Na 
Pagórku, oraz Za Wodą. Ceregiele prawne trwały kilka lat. Wiele wody 
upłynęło w rzece, nim pana Bagginsa naprawdę i formalnie uznano z 
powrotem za żyjącego. Osoby, które zrobiły wyjątkowo dobry interes na 
licytacji, nie chciały się zadowolić byle dowodem. W końcu, żeby 
przyspieszyć sprawę, Bilbo musiał odkupić większość swoich własnych 
mebli. Mnóstwo srebrnych łyżek zniknęło w sposób tajemniczy i nigdy 
całkowicie nie wyjaśniony. Jeśli o mnie chodzi, podejrzewam Bagginsów 
z Sackville; ci do końca życia nie uznali Bilba Bagginsa, który powrócił, 
za prawdziwego Bilba Bagginsa i nie utrzymywali z nim stosunków. 
Wielką mieli doprawdy ochotę mieszkać w jego ślicznej norce. 
  Ale Bilbo miał wkrótce przekonać się, że stracił coś więcej niż srebrne 
łyżki, a mianowicie - dobrą reputację. Co prawda zawsze odtąd cieszył się 
przyjaźnią elfów, szacunkiem krasnoludów, czarodziejów i wszystkich 
tym podobnych osób, które odwiedzały jego rodzinną okolicę; ale nie 
uchodził już za szanującego się hobbita. Wszyscy sąsiedzi uważali go za 
trochę "pomylonego" - z wyjątkiem siostrzenic i siostrzeńców ze strony 
Tuków; lecz starsi nie pochwalali przyjaźni tej młodzieży z Bilbem. 
  Z przykrością muszę wam powiedzieć, że Bilbo nic sobie z tego nie 
robił. Żył bardzo zadowolony, a szum imbryka na piecu wydawał mu się 
muzyką jeszcze piekniejszą niż za spokojnych dni przed odwiedzinami 
niespodziewanych gości. Miecz powiesił nad kominkiem, zbroję ustawił 
w sieni, a potem nawet oddał do muzeum. Złoto i srebro wydał 
przeważnie na prezenty, niekiedy praktyczne, a niekiedy fantastyczne - 
temu może należy w pewnym stopniu przypisać miłość siostrzeńców i 
siostrzenic. Czarodziejski pierścień zachował w ścisłej tajemnicy, bo 
posługiwał się nim przede wszystkim wtedy, gdy zjawiali się niepożądani 
goście. 
  Zaczął pisywać wiersze i często odwiedzał elfy, a chociaż ten i ów kiwał 
głową i stukając się palcem w czoło, wzdychał: "Biedny stary Baggins", 
chociaż mało kto wierzył w jego opowieści - Bilbo czuł się szczęśliwy aż 
do końca swych dni, a przeżył ich jeszcze bardzo wiele. 
  Pewnego jesiennego wieczora w kilka lat później, gdy Bilbo siedział w 
swoim gabinecie zajęty pisaniem pamiętników - które zamierzał opatrzyć 
tytułem: "Tam i z powrotem, wakacje pewnego hobbita" - u drzwi rozległ 
się dzwonek. Przyszedł Gandalf w towarzystwie krasnoluda, a mianowicie 
Balina. 
  - Proszę, proszę! - rzekł Bilbo i po chwili wszyscy trzej siedzieli w 
fotelach przy kominku. Balin zauważył, że kamizelka pana Bagginsa jest 
lepiej niż przed paru laty wypełniona i ma szczerozłote guziki, a Bilbo 
nawzajem stwierdził, że broda Balina urosła o parę cali, pas zaś, 
wysadzany drogimi kamieniami, błyszczy wspaniale. 
  Rozgadali się oczywiście o dawnych czasach wspólnie przeżytych, a 
Bilbo zapytał, co słychać w krajach pod Górą. Okazało się, że wszystko 
tam toczy się pomyślnie. Bard odbudował miasto w dolinie i mnóstwo 
ludzi znad Jeziora, z zachodu i południa skupiło się przy nim, dolina zaś, 
znów uprawna, rozkwitła dostatkiem; spustoszoną okolicę teraz 
wypełniały wiosną kwiaty i świergot ptasi, a jesienią - owoce i gwar 
zabaw. Miasto na Jeziorze również wskrzeszono z popiołów, bogatsze niż 
przedtem, bo wiele skarbów płynęło w górę i w dół Bystrą Rzeką. Między 
elfami, krasnoludami i ludźmi w całej tej okolicy panowała zgoda. 
  Dawnego władcę Miasta na Jeziorze spotkał żałosny koniec. Bard dał 
mu dużo złota na wspomożenie mieszkańców miasta, lecz ludzie tego 
pokroju szczególnie łatwo zarażają się smoczą chorobą, toteż władca 
zagarnął lwią część złota, uciekł z nim i zginął śmiercią głodową na 
Pustkowiu, opuszczony przez swych zauszników. 
  - Nowy władca jest mądrzejszy - rzekł Balin - i bardzo popularny, bo, 
rzecz jasna, ludzie jemu przypisują zasługi swojej obecnej pomyślności. 
Śpiewają nawet pieśni, które głoszą, że za jego panowania rzeki płyną 
złotem. 
  - A więc stare przepowiednie w pewnym sensie jednak się sprawdziły - 
powiedział Bilbo. 
  - Oczywiście! - rzekł Gandalf. - Dalczegóż by się nie miały sprawdzić? 
Chyba nie przestałeś wierzyć w proroctwa tylko dlatego, że sam 
przyłożyłeś ręki do ich urzeczywistnienia? Nie myślisz przecież, że 
wszystkie swoje przygody i cudowne ocalenia zawdzięczasz wyłącznie 
szczęściu, które ci sprzyjało tylko przez wzgląd na twoją osobę! Bardzo 
przyzwoity hobbit z ciebie, panie Baggins, i ogromnie cię lubię, ale mimo 
wszystko jesteś tylko skromną, małą osóbką na bardzo wielkim świecie. 
  - Całe szczęście! - roześmiał się Bilbo podając mu puszkę z tytoniem.
