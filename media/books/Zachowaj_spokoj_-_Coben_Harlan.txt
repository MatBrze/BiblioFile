Harlan COBEN



Zachowaj spokój



Z angielskiego przełożył ZBIGNIEW A. KRÓLICKI

Tytuł oryginału: HOLD TIGHT





Pamięci czworga ukochanych dziadków naszych dzieci:



Carla i Corky Cohenów

Jacka i Nancy Armstrongów.

Bardzo nam was wszystkich brakuje.





OD AUTORA: Wszystkie technologie wykorzystane w tej książce istnieją naprawdę. Nie tylko są prawdziwe, ale wszelkie opisane programy i urządzenia można nabyć bez większego trudu. Nazwy produktów zostały zmienione, ale tak naprawdę, kogo to powstrzyma?



Podziękowania



Na pomysł napisania tej książki wpadłem, jedząc obiad z moimi przyjaciółmi, Beth i Dennisem McConnell.

Dziękuję za uwagę i dyskusję. Widzicie, do czego doprowadziła?

Chcę również podziękować następującym osobom, które pomogły mi w taki lub inny sposób:

Benowi Sevierowi, Brianowi Tartowi, Lisie Johnson, Lisie Erbach Vance, Aaronowi Priestowi, Jonowi Woodowi, Eliane Benisti, Francoise Triffaux, Christopherowi J. Christie, Davidowi Goldowi, Anne Armstrong-Coben i Charlotte Coben.



1



Marianne ściskała trzeci kieliszek cuervo, podziwiając swoją bezgraniczną zdolność niszczenia wszystkiego co dobre w jej żałosnym życiu, gdy mężczyzna obok niej zawołał:

- Słuchajcie, cukiereczki: kreacjonizm i ewolucja są całkowicie kompatybilne.

Jego ślina wylądowała na jej szyi. Skrzywiła się i obrzuciła go przelotnym spojrzeniem. Miał gęste krzaczaste wąsy, jak aktor pornosa z lat siedemdziesiątych. Siedział po jej prawej stronie. Tą stymulującą odzywką próbował zrobić wrażenie na siedzącej po jej lewej ręce przesadnie tlenionej blondynie ze strzechą sterczących włosów. Marianne trochę przeszkadzała w tym kiepskim podrywie, była niczym plasterek mielonki w kanapce, oddzielający dwie kromki chleba.

Usiłowała ich ignorować. Wpatrzyła się w swój kieliszek, jakby był diamentem, który dobiera do pierścionka zaręczynowego. Miała nadzieję, że dzięki temu Wąsacz i Słomianowłosa znikną. Niestety.

- Jesteś stuknięty - powiedziała Słomianowłosa.

- Wysłuchaj mnie.

- Dobrze, posłucham. Jednak myślę, że jesteś stuknięty.

- Chcecie zamienić się ze mną miejscami - zapytała Marianne - żebyście siedzieli obok siebie?

Wąsacz położył dłoń na jej ramieniu.

- Zaczekaj, młoda damo, chcę, żebyś ty też tego wysłuchała.

Marianne już miała zaprotestować, ale może lepiej było tego nie robić. Znów zajęła się swoim drinkiem.

- W porządku - rzekł Wąsacz. - Wiesz o Adamie i Ewie, prawda?

- Pewnie - odparła Słomianowłosa.

- Kupujesz tę historię?

- To, że on był pierwszym mężczyzną, a ona pierwszą kobietą?

- Właśnie.

- Do diabła, nie. A ty?

- Tak, oczywiście. - Pogładził wąs, jakby to był jakiś mały gryzoń, którego trzeba uspokoić. - Biblia mówi nam, że tak było. Najpierw był Adam, a potem z jego żebra została stworzona Ewa.

Marianne piła. Piła z wielu powodów. Przeważnie dla towarzystwa. Była w zbyt wielu takich miejscach jak to, gdzie szukała przelotnych znajomości, mając nadzieję na coś więcej. Jednak tego wieczoru nie pociągała jej myśl o wyjściu stąd z mężczyzną. Piła dla ukojenia i niech ją szlag, jeśli to nie działało. Słuchanie tej bezsensownej rozmowy pomagało. Łagodziło ból.

Sknociła.

Jak zwykle. Całe jej życie było gwałtowną ucieczką od wszystkiego, co dobre i porządne, poszukiwaniem następnego nieosiągalnego lekarstwa, stanem nieustannego znudzenia przerywanym żałosnymi wzlotami. Marianne zniszczyła coś dobrego i teraz, kiedy próbowała to odzyskać, no cóż, także to spieprzyła.

W przeszłości raniła swoich najbliższych. Miała własny klub emocjonalnie okaleczonych - tych, których najbardziej kochała. Teraz jednak, dzięki swemu ostatniemu popisowi głupoty i egoizmu, do listy ofiar Masakrującej Marianne mogła dodać zupełnie nieznane jej osoby.

Z jakiegoś powodu krzywdzenie obcych osób wydawało się jeszcze gorsze. Przecież wszyscy ranimy tych, których kochamy, prawda? Jednak ranienie niewinnych jest złe.

Marianne zniszczyła czyjeś życie. Może niejedno.

I po co?

Chcąc chronić swoje dziecko. Przynajmniej tak myślała.

Głupia cipa.

- W porządku - powiedział Wąsacz. - Adam dał początek Ewie czy jak tam, do diabła, to nazwać.

- Seksistowski syf - powiedziała Słomianowłosa.

- To Słowo Boże.

- Naukowo udowodniono, że błędne.

- Zaraz, chwileczkę, śliczna damo. Wysłuchaj mnie. - Podniósł prawą dłoń. - Mamy Adama... - Podniósł lewą rękę. - I mamy Ewę. Mamy również raj, zgadza się?

- Zgadza.

- Adam i Ewa mieli dwóch synów, Kaina i Abla. A potem Abel zabił Kaina.

- Kain zabił Abla - poprawiła Słomianowłosa.

- Jesteś pewna? - Zmarszczył brwi w zamyśleniu. Potem zbył to, kręcąc głową. - Obojętnie. Jeden z nich umiera.

- Umiera Abel. Kain go zabija.

- Jesteś pewna?

Słomianowłosa skinęła głową.

- No dobrze, więc zostaje nam Kain. Pytanie, z kim spółkował Kain? Chcę powiedzieć, że jedyną osiągalną kobietą była Ewa, a ta miała już swoje lata. Zatem, w jaki sposób ludzkość zdołała przetrwać?

Wąsacz zamilkł, jakby czekał na oklaski. Marianne przewróciła oczami.

- Dostrzegasz problem?

- Może Ewa miała jeszcze jedno dziecko. Dziewczynkę.

- I Kain uprawiał seks z własną siostrą? - zapytał Wąsacz.

- Jasne. Wtedy wszyscy sypiali ze wszystkimi, no nie? Chcę powiedzieć, że Adam i Ewa byli pierwsi. Musiało dojść do kazirodztwa.

- Nie - rzekł Wąsacz.

- Nie?

- Biblia zakazuje kazirodztwa. Odpowiedź daje nauka. O to właśnie mi chodzi. Nauka i religia istotnie mogą koegzystować. Wszystko opiera się na teorii ewolucji Darwina.

Słomianowłosa sprawiała wrażenie szczerze zaciekawionej.

- Jak to?

- Tylko pomyśl. Według tych wszystkich darwinistów, od kogo pochodzimy?

- Od naczelnych.

- Właśnie, od małp, małpoludów czy innych. Tak więc Kain został wygnany i błąkał się samotnie po tej wspaniałej planecie. Nadążacie?

Wąsacz poklepał Marianne po ramieniu, upewniając się, że słucha jego wywodu. Powoli odwróciła się do niego. Zgól te wąsy z pornosa, pomyślała, a może coś z ciebie będzie.

Wzruszyła ramionami.

- Nadążam.

- Wspaniale. - Uśmiechnął się i uniósł brew. - A Kain jest mężczyzną, prawda?

Słomianowłosa chciała wrócić do centrum uwagi.

- Prawda.

- O normalnych męskich potrzebach, prawda?

- Prawda.

- No więc tak sobie wędruje. I rozpiera go energia. Ma naturalne potrzeby. I pewnego dnia, spacerując sobie po lesie... - Kolejny uśmiech i głaskanie wąsa. - Kain napotyka atrakcyjną małpę. Gorylicę. A może orangutanicę.

Marianne wytrzeszczyła oczy.

- Żartuje pan, prawda?

- Nie. Tylko pomyśl. Kain zauważa jakąś przedstawicielkę małpiego rodu. Te stworzenia są najbardziej zbliżone do ludzi, prawda? Rzuca się na tę samicę i... no cóż, wiadomo. - Bezgłośnie klasnął w dłonie na wypadek, gdyby nie wiedziała. - I naczelna zachodzi w ciążę.

- To niesmaczne - powiedziała Słomianowłosa.

Marianne zaczęła odwracać się do swojego drinka, ale mężczyzna znów klepnął ją w ramię.

- Nie widzisz, że to ma sens? Naczelna ma dziecko. Pół małpę, pół człowieka. To małpolud, ale powoli, z czasem, ludzkie cechy zaczynają dominować. Widzicie? Voilŕ! Oto połączenie ewolucji i kreacjonizmu.

Uśmiechnął się, jakby czekał na medal.

- Nie wiem, czy dobrze zrozumiałam - rzekła Marianne. - Bóg jest przeciwny kazirodztwu, ale popiera sodomię?

Wąsacz protekcjonalnie poklepał ją po ramieniu.

- Ja tylko próbuję wyjaśnić, że wszystkim tym mądralom z ich naukowymi tytułami, uważającym, że religii nie da się pogodzić z nauką, brakuje wyobraźni. W tym problem. Naukowcy jedynie spoglądają w swój mikroskop. Teolodzy tylko patrzą na słowa w księdze. Jedni i drudzy nie widzą drzewa w lesie.

- A ten las... - rzekła Marianne. - Czy to ten sam, w którym była ta atrakcyjna małpa?

Nagle atmosfera uległa zmianie. A może tak tylko jej się wydawało. Wąsacz przestał mówić. Patrzył na nią przez długą chwilę.

Marianne nie spodobało się to. Było jakoś inaczej. Nieprzyjemnie. Jego oczy były jak z czarnego matowego szkła, niedbale wepchnięte w oczodoły, zupełnie pozbawione życia. Zamrugał i przysunął się do niej. Przyglądał się jej.

- Hej, słodka. Płakałaś?

Marianne odwróciła się do Słomianowłosej. Ona też się na nią gapiła.

- Chcę powiedzieć, że masz zaczerwienione oczy - ciągnął. - Nie chcę być wścibski ani nic. Jednak, no wiesz, dobrze się czujesz?

- Świetnie - odparła Marianne. Wydało jej się, że odrobinę rozwlekle. - Chcę tylko napić się w spokoju.

- Jasne, rozumiem. - Podniósł ręce. - Nie chciałem przeszkadzać.

Marianne nie odrywała oczu od płynu w kieliszku. Czekała na ruch mężczyzny będącego na skraju pola widzenia. Nie doczekała się. Wąsacz wciąż tam stał.

Pociągnęła kolejny łyk. Barman czyścił kufel z wprawą człowieka, który robi to od bardzo dawna. Niemal oczekiwała, że zaraz splunie na szkło, jak na starym westernie. W lokalu panował półmrok. Nad barem wisiało standardowe lustro z przydymionego szkła, w którym można było oglądać innych klientów w słabym, a więc korzystnym świetle.

Marianne spojrzała na odbicie mężczyzny.

Mierzył ją groźnym wzrokiem. Wpatrzyła się w te nieruchome oczy w lustrze, nie mogąc się ruszyć.

Groźbę powoli zastąpił uśmiech, który wywołał w niej dreszcz. Marianne zobaczyła, że mężczyzna odwraca się i wychodzi. Gdy to zrobił, odetchnęła z ulgą.

Pokręciła głową. Kain rozmnażający się z małpą - jasne, koleś.

Wyciągnęła rękę i podniosła kieliszek. Trząsł się jej w dłoni. Ta idiotyczna teoria na moment zaabsorbowała ją, lecz jej umysł nie potrafił na długo oderwać się od przykrej rzeczywistości.

Pomyślała o tym, co zrobiła. Czy naprawdę uważała, że to dobry pomysł? Czy naprawdę to przemyślała - cenę tego, konsekwencje dla innych, nieodwracalne zmiany w ich życiu?

Chyba nie.

Krzywda. Niesprawiedliwość. Ślepa furia. Paląca, prymitywna żądza zemsty. I wcale nie biblijna (czy ewolucyjna, do licha) zasada „oko za oko”... Jak nazywali to, co zrobiła?

Okrutny odwet.

Znów zamknęła oczy i potarła powieki. Zaburczało jej w brzuchu. Zapewne stres. Otworzyła oczy. W barze było chyba jeszcze ciemniej. Poczuła zawroty głowy.

Trochę na to za wcześnie.

Ile wypiła?

Przytrzymała się baru, tak jak to robisz w takie wieczory jak ten, kiedy idziesz spać po wypiciu zbyt wielu drinków i łóżko zaczyna wirować, więc musisz trzymać się go z całej siły, żeby siła odśrodkowa nie wyrzuciła cię przez najbliższe okno.

Nasilało się bulgotanie w żołądku. Nagle szeroko otworzyła oczy. Poczuła przeszywający ból w brzuchu. Otworzyła usta, ale nie wydobył się z nich żaden dźwięk - potworny ból ścisnął jej gardło. Marianne zgięła się wpół.

- Dobrze się czujesz?

Głos Słomianowłosej. Wydawał się dobiegać z daleka. Ból był straszny. Najgorszy, jaki czuła, no cóż, od kiedy rodziła. Rodzenie dziecka - sprawdzian Pana Boga. „Och, i wiesz co, z tą istotką, którą masz kochać i zajmować się bardziej niż sobą? Kiedy przyjdzie na świat, sprawi ci fizyczny ból nie do opisania”.

Fajny początek znajomości, nie uważacie?

Ciekawe, co powiedziałby o tym Wąsacz.

Żyletki - bo tak właśnie to czuła - przecinały jej wnętrzności, jakby chciały się wydostać. Straciła umiejętność racjonalnego myślenia. Wszystko pochłaniał ból. Zapomniała nawet o tym, co zrobiła, o szkodach, jakie spowodowała, nie tylko tego dnia, ale przez całe swoje życie. Jej rodzice przygaśli i przedwcześnie się zestarzeli przez jej nastoletni brak rozwagi. Pierwsze małżeństwo zniszczyła jej notoryczna niewierność, drugie - sposób, w jaki traktowała męża, a było jeszcze jej dziecko, nieliczni ludzie, którzy przyjaźnili się z nią dłużej niż kilka dni, mężczyźni, których wykorzystała, zanim oni wykorzystali ją...

Mężczyźni. Może to też był rodzaj zemsty. Zranić ich, zanim oni zranią ciebie.

Była pewna, że zaraz zwymiotuje.

- Toaleta - zdołała wykrztusić.

- Słyszę.

To znów Słomianowłosa.

Marianne poczuła, że spada ze stołka. Silne ręce chwyciły ją pod pachy i podtrzymały. Ktoś - Słomianowłosa - poprowadził ją na tyły lokalu. Chwiejnie szła do toalety. W gardle zupełnie jej zaschło. Ból brzucha nie pozwalał się wyprostować.

Silne ręce ją trzymały. Marianne wpatrywała się w podłogę. Ciemno. Widziała tylko swoje szurające, ledwie poruszające się stopy. Spróbowała unieść głowę, niedaleko zobaczyła drzwi toalety i zaczęła się zastanawiać, czy kiedyś do niej dotrze. Dotarła.

I szła dalej.

Słomianowłosa trzymała ją pod pachy. Skierowała Marianne dalej, mijając drzwi toalety. Marianne próbowała się zatrzymać. Mózg nie usłuchał polecenia. Próbowała zawołać, powiedzieć zbawczyni, że minęły drzwi, ale usta też nie usłuchały.

- Tędy na zewnątrz - szepnęła kobieta. - Będzie lepiej.

Lepiej?

Poczuła, że popchnięto ją na metalową dźwignię drzwi wyjścia awaryjnego. Drzwi ustąpiły. Tylne wyjście. To ma sens, pomyślała Marianne. Po co zanieczyszczać toaletę? Lepiej zrobić to w jakimś zaułku. I odetchnąć świeżym powietrzem. Świeże powietrze może pomóc. Na powietrzu może poczuje się lepiej.

Drzwi otworzyły się na oścież, z łoskotem uderzając o mur. Marianne wytoczyła się na zewnątrz. Na powietrzu istotnie było lepiej. Nie wspaniale. Wciąż czuła ból. Jednak chłód na twarzy był miły.

Wtedy zobaczyła furgonetkę.

Furgonetka była biała, z przyciemnionymi szybami. Tylne drzwi były otwarte niczym paszcza czekająca, by ją połknąć żywcem. A tuż obok tych drzwi stał mężczyzna z bujnymi wąsami, który teraz złapał Marianne i zaczął wpychać do furgonetki.

Marianne próbowała się opierać, ale na próżno.

Wąsacz wrzucił ją do środka jak worek torfu. Z łoskotem wylądowała na podłodze. Wgramolił się do środka, zamknął tylne drzwi i stanął nad nią. Marianne zwinęła się w kłębek. Brzuch wciąż ją bolał, ale teraz górę zaczynał brać strach.

Mężczyzna odkleił wąsy i uśmiechnął się do niej. Samochód ruszył. Widocznie prowadziła go Słomianowłosa.

- Cześć, Marianne - powiedział.

Nie mogła się ruszyć ani oddychać. Usiadł obok niej, zamachnął się i uderzył ją pięścią w brzuch.

Jeśli ból był okropny przedtem, to teraz osiągnął inny wymiar.

- Gdzie jest nagranie? - zapytał mężczyzna.

A potem naprawdę zaczął robić jej krzywdę.

2

- Na pewno chcesz to zrobić?

Czasem spada się z urwiska. Tak jak w jednym z tych filmów rysunkowych, na których Wile E. Coyote pędzi naprawdę szybko i wciąż biegnie, chociaż już minął krawędź urwiska, a potem zatrzymuje się, spogląda w dół i już wie, że zaraz runie i nic nie może zrobić, by temu zapobiec.

Czasem jednak, może najczęściej, nie jest to takie jasne. Jest ciemno, a ty jesteś blisko skraju przepaści, lecz poruszasz się powoli, nie wiedząc, w którą stronę iść. Ostrożnie stawiasz kroki, ale i tak na oślep. Nie zdajesz sobie sprawy, jak blisko jesteś krawędzi, że miękka ziemia może się osunąć, że możesz się poślizgnąć i nagle runąć w mrok.

Właśnie wtedy Mike zrozumiał, że on i Tia znaleźli się na skraju przepaści - gdy ten instalator, młody cwaniaczek z fryzurą jak szczurze gniazdo, chudymi, wytatuowanymi rękami i długimi, brudnymi paznokciami obejrzał się na nich i zadał to przeklęte pytanie głosem zbyt złowrogim jak na jego lata.

„Jesteście pewni, że chcecie to zrobić...?”.

Żadne z nich nie pasowało do tego pomieszczenia. Jasne, Mike i Tia Baye (wymawiać bye jak w good-bye) byli we własnym domu, dwupoziomowej rezydencji na przedmieściach Glen Rock, lecz ta sypialnia stała się dla nich niedostępnym, wrogim terytorium. Mike zauważył, że nadal jest tu zadziwiająco dużo pamiątek z przeszłości. Trofea hokejowe nie zostały schowane, ale podczas gdy kiedyś dominowały w tym pokoju, teraz jakby kryły się z tyłu półki. Plakaty Jaromira Jagra i Chrisa Drury’ego wciąż tam wisiały, lecz wyblakły od słońca i być może z braku zainteresowania.

Mike dał się nieść wspomnieniom. Przypomniał sobie, jak jego syn Adam czytywał Goosebumps oraz książkę Mike’a Lupicy o młodych sportowcach, którzy zwyciężali, choć mieli niewielkie szanse. Studiował sportowe strony niczym rabin Talmud, szczególnie wyniki meczów hokejowych. Pisał do swoich ulubionych graczy, prosząc o autografy, które potem wieszał na ścianach. Kiedy byli w Madison Square Garden, Adam nalegał, by czekać przy wyjściu dla zawodników na Trzydziestej Drugiej Ulicy w pobliżu Ósmej Alei, żeby złożyli mu autografy na krążkach.

Wszystko to odeszło, jeśli nie z tego pokoju, to z życia ich syna.

Adam wyrósł z tego. To normalne. Nie był już dzieckiem, ale nastolatkiem, zbyt usilnie i szybko dążącym do dorosłości. Jednak jego pokój wydawał się z tym ociągać. Mike zastanawiał się, czy dla jego syna była to więź z przeszłością, czy Adam wciąż znajdował pocieszenie w dzieciństwie. Może choć odrobinę tęsknił za tamtymi dniami, kiedy chciał być lekarzem tak jak jego kochany tatuś, gdy Mike był dla syna bohaterem.

Zwyczajne chciejstwo.

Cwaniak-Instalator - Mike nie mógł sobie przypomnieć jego nazwiska, Brett jakiś tam - powtórzył pytanie.

- Jesteście państwo pewni?

Tia trzymała ręce założone na piersi. Jej twarz miała poważny wyraz - i nie zdradzała niczego. Wyglądała na starszą od Mike’a, chociaż niewątpliwie pięknie. W jej głosie nie było wahania, tylko odrobina zniecierpliwienia.

- Tak, jesteśmy.

Mike nic nie powiedział.

W pokoju ich syna było ciemno, paliła się tylko stara lampa biurowa. Rozmawiali szeptem, chociaż nikt nie mógł ich zobaczyć ani usłyszeć. Ich jedenastoletnia córka Jill była w szkole. Adam, szesnastoletni syn, na dwudniowej wycieczce szkolnej pierwszoroczniaków. Oczywiście nie chciał jechać - takie rzeczy były teraz dla niego zbyt lamerskie - ale szkoła traktowała ten wyjazd jako obowiązkowy i nawet najbardziej lajtowi z jego lajtowych przyjaciół wezmą w niej udział, więc będą mogli chórem użalać się nad tym lamerstwem.

- Rozumiecie, jak to działa, prawda?

Tia przytaknęła w tej samej chwili, gdy Mike pokręcił głową.

- Ten program zarejestruje każdy klawisz wciśnięty przez waszego syna - rzekł Brett. - Pod koniec dnia te informacje zostaną spakowane, a raport wysłany do was pocztą elektroniczną. Będzie w nim wszystko - każda odwiedzona witryna, każdy wysłany czy otrzymany list lub SMS. Jeśli Adam używa Powerpointa lub tworzy dokumenty Worda, zobaczycie je również. Wszystko. Możecie obserwować go na żywo, jeśli chcecie. Wystarczy włączyć odpowiednią opcję tutaj.

Wskazał ikonkę z napisem SZPIEG w czerwonym dymku. Mike wodził oczami po pokoju. Trofea hokejowe szydziły z niego. Mike dziwił się, że Adam ich nie pochował. Mike grał w hokeja w Dartmouth. Został zwerbowany przez zespół New York Rangers, przez jeden rok grał w ich zespole Hartford, a nawet wystąpił w dwóch meczach NHL. Swoją miłość do hokeja przekazał Adamowi. Ten zaczął jeździć na łyżwach w wieku trzech lat. Został bramkarzem w juniorach. Zardzewiała bramka wciąż stała na podjeździe, z siatką postrzępioną przez kaprysy pogody. Mike spędził wiele miłych godzin, strzelając bramki synowi. Adam był wspaniały - z pewnością miał szansę na stypendium w college’u - a potem nagle, przed sześcioma miesiącami, zrezygnował.

Tak po prostu. Adam odłożył kij, ochraniacze i maskę, mówiąc, że z tym skończył.

Kiedy to się zaczęło?

Jaki był pierwszy objaw jego upadku, zamknięcia się w sobie? Mike usiłował pogodzić się z decyzją syna, próbował nie być jak wielu apodyktycznych ojców zdających się utożsamiać sport z sukcesem życiowym, ale prawdę mówiąc, bardzo boleśnie odczuł rezygnację syna.

A Tia jeszcze boleśniej.

- Tracimy go - powiedziała.

Mike nie był tego taki pewien. Adam przeżył ogromną tragedię - samobójstwo przyjaciela - i rzeczywiście usiłował uporać się z młodzieńczym niepokojem. Był ponury i milczący. Całymi dniami przesiadywał w tym pokoju, najczęściej przy tym nieszczęsnym komputerze, grając w gry fantasy, wysyłając SMS-y lub robiąc Bóg wie co. Tylko czy nie tak postępowała większość nastolatków? Adam ledwie rozmawiał z rodzicami, odpowiadając jedynie na pytania, a i to głównie pomrukami. Tylko czy i to było takie niezwykłe?

Ta obserwacja to był jego pomysł. Tia pracowała jako adwokat do spraw karnych w kancelarii Burtona i Crimstein na Manhattanie. W jednej ze spraw, którymi się zajmowała, pojawił się facet od prania pieniędzy, niejaki Pete Haley. FBI przygwoździło gościa, dzięki kontroli jego korespondencji internetowej.

Instalator Brett był technikiem w firmie Tii. Mike patrzył na jego brudne paznokcie. Te paznokcie dotykały teraz klawiatury Adama. Właśnie o tym myślał Mike. Facet mający takie obrzydliwe pazury siedział w pokoju ich syna i robił, co chciał z najcenniejszą dla niego zabawką.

- Zaraz skończę - oznajmił Brett.

Mike odwiedził witrynę internetową E-SpyRight i zobaczył pierwsze zachęcające pytania wypisane wielkimi, pogrubionymi literami:





CZY PEDOFILE NAWIĄZUJĄ KONTAKT Z TWOIM

DZIECKIEM?

CZY TWOI PRACOWNICY CIĘ OKRADAJĄ?



A potem, jeszcze większymi i grubszymi literami, argument, który przekonał Tię:



MASZ PRAWO WIEDZIEĆ!



Na witrynie były zamieszczone pochwały:

Wasz produkt ocalił moją córkę przed najgorszym koszmarem rodziców - seksualnym drapieżnikiem! Dzięki, E-SpyRight!



Bob-Denver, CO



Odkryłem, że mój najbardziej zaufany pracownik okradał naszą firmę. Nie zdołałbym tego dowieść bez waszego programu! Kevin-Boston, MA

Mike się opierał.

- To nasz syn - powiedziała Tia.

- Wiem o tym. Myślisz, że nie wiem?

- Nie przejmujesz się?

- Oczywiście, że się przejmuję. Jest tylko jedno ale.

- Jakie? Jesteśmy jego rodzicami. - I zaraz, jakby ponownie czytała reklamę, powiedziała: - Mamy prawo wiedzieć.

- Mamy prawo naruszać jego prywatność?

- Żeby go chronić? Tak. Jest naszym synem.

Mike pokręcił głową.

- Nie tylko mamy prawo - rzekła Tia, podchodząc do niego. - Mamy taki obowiązek.

- Czy twoi rodzice wiedzieli o wszystkim, co robisz?

- Nie.

- Znali każdą twoją myśl? Treść każdej rozmowy z przyjaciółką?

- Nie.

- Właśnie o tym tu mówimy.

- Pomyśl o rodzicach Spencera Hilla - skontrowała.

To zamknęło mu usta. Popatrzyli na siebie.

- Gdyby mogli cofnąć czas, gdyby Betsy i Ron odzyskali Spencera...

- Tak nie można, Tia.

- Nie, posłuchaj mnie. Gdyby mogli wszystko cofnąć i Spencer byłby żywy, nie sądzisz, że chcieliby go lepiej pilnować?

Spencer Hill, kolega z klasy Adama, popełnił samobójstwo przed czterema miesiącami. To był ciężki cios dla Adama i jego kolegów. Mike przypomniał Tii o tym fakcie.

- Nie sądzisz, że to wyjaśnia zachowanie Adama?

- Samobójstwo Spencera?

- Oczywiście.

- Do pewnego stopnia, owszem. Jednak wiesz, że już wcześniej się zmieniał. To tylko przyspieszyło sprawę.

- Może gdybyśmy dali mu więcej swobody...

- Nie - odparła Tia tonem ucinającym dalszą dyskusję. - Ta tragedia może czyni zachowanie Adama bardziej zrozumiałe, ale nie mniej niebezpieczne. Jeżeli już, to wprost przeciwnie.

Mike się zastanowił.

- Powinniśmy mu powiedzieć - rzekł.

- Co?

- Powiedzieć Adamowi, że monitorujemy jego działanie w sieci.

Skrzywiła się.

- I jaki to miałoby sens?

- To nie jest jak napuszczanie gliniarza, żeby jechał za tobą i pilnował, czy nie przekraczasz szybkości.

- Ależ to dokładnie tak samo!

- Cokolwiek robi, będzie mógł to zrobić w domu przyjaciela, w kawiarence internetowej lub gdziekolwiek.

- A więc? Musisz mu powiedzieć. Adam wpisuje w ten komputer swoje najskrytsze myśli.

Tia zrobiła jeszcze jeden krok i położyła dłoń na jego piersi. Nawet teraz, po tylu latach, jej dotyk na niego działał.

- On ma kłopoty, Mike - powiedziała. - Nie widzisz tego? Twój syn ma kłopoty. Może pije, zażywa narkotyki albo Bóg wie co. Przestań chować głowę w piasek.

- Nie chowam w niczym głowy.

Powiedziała niemal błagalnie:

- Chcesz się wykręcić. Masz nadzieję, że co, że Adam po prostu z tego wyrośnie?

- Niczego takiego nie mówię. Jednak zastanów się. To jest nowa technologia. On umieszcza w tym komputerze wszystkie swoje sekrety i emocje. Czy chciałabyś, żeby twoi rodzice wiedzieli o tobie wszystko?

- Teraz świat jest inny - odparła Tia.

- Jesteś tego pewna?

- Co w tym złego? Jesteśmy jego rodzicami. Chcemy dla niego tego, co najlepsze.

Mike znów pokręcił głową.

- Nie chce się znać każdej myśli innej osoby - rzekł. - Niektóre sprawy powinny pozostać poufne.

Zabrała rękę.

- Mówisz o tajemnicach?

- Tak.

- Chcesz powiedzieć, że każdy ma prawo do sekretów?

- Oczywiście.

Spojrzała na niego z zabawną miną, co niezbyt mu się spodobało.

- Czy ty masz jakieś tajemnice? - zapytała go.

- Nie o tym mówiłem.

- Jednak masz przede mną sekrety? - ponownie zapytała Tia.

- Nie mam. Jednak nie chcę, żebyś znała wszystkie moje myśli.

- A ja nie chcę, żebyś ty znał moje.

Oboje zatrzymali się w tym momencie, zanim ona się wycofała.

- Jednak jeśli mam wybierać pomiędzy chronieniem syna a uszanowaniem jego prywatności, zamierzam go chronić - oświadczyła Tia.

Ta dyskusja - Mike nie chciał zaklasyfikować jej jako kłótni - trwała przez miesiąc. Mike starał się zachęcić syna, żeby do nich wrócił. Zapraszał go na zakupy, do kina, nawet na koncerty. Adam odmawiał. Przychodził do domu, nie zważając na godzinę, o której miał wrócić. Przestał zjawiać się w domu na obiedzie. Otrzymywał coraz gorsze stopnie. Raz poszli po poradę do psychoterapeuty. Ten uważał, że mogą to być objawy depresji. Sugerował leczenie farmakologiczne, ale najpierw chciał zobaczyć się z Adamem, a ten stanowczo odmówił.

Kiedy nalegali, żeby jednak poszedł, Adam na dwa dni uciekł z domu. Nie odbierał telefonów. Mike i Tia szaleli. W końcu okazało się, że ukrywał się w domu kolegi.

- Tracimy go - ponownie argumentowała Tia.

Mike milczał.

- W końcu jesteśmy tylko dozorcami, Mike. Opiekujemy się nimi przez chwilę, a potem oni idą swoją drogą. Ja po prostu chcę, żeby pozostał cały i zdrowy, dopóki go nie puścimy. Reszta będzie zależała od niego.

Mike kiwnął głową.

- No dobrze.

- Jesteś pewny? - spytała.

- Nie.

- Ja też nie. Jednak wciąż myślę o Spencerze Hillu.

Ponownie skinął głową.

- Mike?

Spojrzał na nią. Posłała mu ten łobuzerski uśmiech, ten, który po raz pierwszy ujrzał w zimny jesienny dzień w Dartmouth. Ten uśmiech odcisnął mu się w sercu i już tam pozostał.

- Kocham cię - powiedziała.

- Ja też cię kocham.

I w ten sposób zgodzili się szpiegować swoje najstarsze dziecko.

3

Z początku w wiadomościach SMS ani w e-mailach nie było niczego naprawdę groźnego. Wszystko zmieniło się w trzeci poniedziałek.

Zadzwonił interkom w pokoiku Tii.

- Do mojego gabinetu, już - usłyszała.

Polecenie wydała Hester Crimstein, szefowa wielkiej kancelarii adwokackiej. Hester zawsze osobiście dzwoniła po swoich podwładnych, nigdy nie kazała tego robić swojej asystentce. I zawsze sprawiała wrażenie lekko wkurzonej, jakby każdy powinien wiedzieć, że ona chce go widzieć, i w magiczny sposób materializować się przed nią, nie zmuszając jej do marnowania czasu na rozmowy przez interkom.

Przed sześcioma miesiącami Tia wróciła do pracy jako adwokat w kancelarii Burton i Crimstein. Burton umarł przed laty. Crimstein, sławna i budząca powszechny lęk Hester Crimstein, była jak najbardziej żywa i władcza. Cieszyła się międzynarodową sławą jako ekspert od wszelkich spraw kryminalnych, a nawet prowadziła w Real TV własny program Pod sprytnym tytułem Crimstein on Crime.

- Tia? - warknęła przez interkom Hester Crimstein (zawsze warczała).

- Już idę.

Wepchnęła raport E-SpyRight do górnej szuflady biurka i ruszyła przejściem między przeszklonymi pokoikami - słonecznymi pomieszczeniami starszych wspólników z jednej strony i dusznymi pokoikami z drugiej. Firma Burton i Crimstein była społecznością, w której panował system kastowy i jedynowładztwo. Byli starsi wspólnicy, ale Hester Crimstein nie pozwalała, by nazwisko któregoś z nich dodano na tablicy.

Tia dotarła do rozległego biura w narożniku budynku. Asystentka Hester ledwie na nią zerknęła, gdy przechodziła obok niej. Drzwi Hester były otwarte. Jak zwykle. Tia przystanęła i zapukała w ścianę obok drzwi.

Hester chodziła tam i z powrotem. Była niską kobietą, ale nie wyglądała na małą. Raczej na krępą, krzepką i niebezpieczną. Ona nie chodzi, pomyślała Tia, ale kroczy. Emanowała energią i siłą.

- Chcę, żebyś wysłuchała zeznania pod przysięgą w piątek w Bostonie - powiedziała bez żadnych wstępów.

Tia weszła do gabinetu. Hester zawsze miała świeżą trwałą i tlenione włosy. W jakiś sposób sprawiała wrażenie zaaferowanej, a jednocześnie zupełnie pozbieranej. Niektórzy ludzie skupiają na sobie uwagę - Hester Crimstein zdawała się łapać rozmówców za klapy, potrząsać i zmuszać, by patrzyli jej w oczy.

- Jasne, żaden problem - powiedziała Tia. - Czyja to sprawa?

- Becka.

Tia znała ją.

- Tu masz akta. Zabierz ze sobą eksperta od komputerów. Tego faceta o mizernej posturze z koszmarnymi tatuażami.

- Bretta - podpowiedziała Tia.

- Właśnie, jego. Chcę sprawdzić peceta tego gościa.

Hester podała jej akta i znów zaczęła chodzić po pokoju. Tia zerknęła na teczkę.

- To ten świadek z baru, prawda?

- Tak, to ten. Przesłuchanie jest w piątek. Idź do domu i przejrzyj te akta.

- Dobrze, żaden problem.

Hester zatrzymała się.

- Tia?

Tia już kartkowała akta. Usiłowała skupić się na sprawie, na Becku, przesłuchaniu i okazji wyjazdu do Bostonu. Jednak wciąż przypominał jej się ten cholerny raport E-SpyRight. Spojrzała na swoją szefową.

- Coś ci chodzi po głowie? - zapytała Hester.

- Tylko to przesłuchanie.

Hester zmarszczyła brwi.

- To dobrze. Ponieważ ten facet to kłamliwy wór oślego łajna. Zrozumiałaś?

- Oślego łajna - powtórzyła Tia.

- Dobrze. On zdecydowanie nie widział tego, co mówi, że widział. Nie mógł. Kapujesz?

- I chcesz, żebym to udowodniła?

- Nie.

- Nie?

- W rzeczy samej, wprost przeciwnie.

Tia zmarszczyła brwi.

- Nie nadążam. Nie chcesz, żebym udowodniła, że on jest kłamliwym worem oślego łajna?

- Nie chcę.

Tia wzruszyła ramionami.

- Zechciałabyś rozwinąć temat?

- Z przyjemnością. Chcę, żebyś tam siedziała, słodko kiwała głową i zadała milion pytań. Chcę, żebyś miała na sobie coś obcisłego i może nawet kusego. Chcę, żebyś uśmiechała się do niego, jakbyście byli na pierwszej randce i jakby wszystko, co on mówi, było dla ciebie fascynujące. Ani odrobiny sceptycyzmu w twoim głosie. Każde jego słowo to krynica prawdy.

Tia skinęła głową.

- Chcesz, żeby się rozgadał.

- Tak.

- I chcesz mieć to wszystko zarejestrowane. Całą jego historię.

- Ponownie tak.

- Żebyś mogła przygwoździć go później w sądzie.

Hester uniosła brew.

- Ze słynnym crimsteinowskim ferworem.

- W porządku - powiedziała Tia. - Załapałam.

- Zamierzam podać jego jaja na śniadanie. Twoim zadaniem, kontynuując tę metaforę, jest zrobić zakupy. Poradzisz sobie z tym?

Ten raport z komputera Adama - jak miała sobie z tym poradzić? Po pierwsze, skontaktować się z Mikiem. Usiąść, przedyskutować, obmyślić następny krok...

- Tia?

- Poradzę sobie z tym, tak.

Hester przestała chodzić. Zrobiła krok w kierunku Tii. Była co najmniej dziesięć centymetrów od niej niższa, lecz Tia miała wrażenie, że jest wprost przeciwnie.

- Wiesz, dlaczego wybrałam ciebie do tej roboty?

- Ponieważ jestem absolwentką szkoły prawniczej i piekielnie dobrą adwokatką, a przez sześć miesięcy, jakie tu pracuję, nie dałaś mi do roboty niczego, co przekraczałoby możliwości umysłowe rezusa?

- Nie.

- No to czemu?

- Ponieważ jesteś stara.

Tia popatrzyła na nią.

- Nie w tym sensie. Chcę powiedzieć, że masz ile, czterdzieści parę lat? Ja jestem od ciebie co najmniej o dziesięć starsza. Chodzi mi o to, że pozostali moi młodsi wspólnicy to dzieci. Chcieliby wyjść na bohaterów. Pomyśleliby, że mogą dowieść swojej wartości.

- A ja nie?

Hester wzruszyła ramionami.

- Jeśli spróbujesz, zostaniesz wylana.

Tia nie znalazła na to żadnej odpowiedzi, więc milczała. Spuściła głowę i patrzyła na akta, ale myślami wciąż wracała do syna, jego przeklętego komputera i tego raportu.

Hester odczekała chwilę. Obrzuciła Tię spojrzeniem, które złamało wielu świadków. Tia napotkała jej wzrok, starając się nie pękać.

- Dlaczego wybrałaś tę firmę? - zapytała Hester.

- Chcesz usłyszeć prawdę?

- Wolałabym.

- Z powodu ciebie - powiedziała Tia.

- Powinno mi to pochlebiać?

Tia wzruszyła ramionami.

- Chciałaś znać prawdę. Zatem prawda wygląda tak, że zawsze podziwiałam twoją pracę.

Hester się uśmiechnęła.

- No tak. Tak, jestem niezrównana.

Tia czekała.

- I dlaczego jeszcze?

- To właściwie wszystko - odparła Tia.

Hester pokręciła głową.

- Jest coś jeszcze.

- Nie nadążam.

Hester usiadła za biurkiem. Dała Tii znak, żeby zajęła miejsce na fotelu.

- Znów chcesz, żebym rozwinęła temat?

- Owszem.

- Wybrałaś tę firmę, ponieważ kieruje nią feministka. Pomyślałaś, że zrozumiem, dlaczego wzięłaś kilkuletni urlop na wychowanie dzieci.

Tia milczała.

- Mam rację?

- Do pewnego stopnia.

- Jednak widzisz, w feminizmie nie chodzi o wzajemne pomaganie sobie. Chodzi o równe szanse w grze. O danie kobietom możliwości wyboru, a nie gwarancji.

Tia czekała.

- Ty wybrałaś macierzyństwo. To nie powód, żebyś została za to ukarana. Jednak także nie czyni cię to kimś specjalnym. Straciłaś trzy lata pracy zawodowej. Wypadłaś z obiegu. Nie tak łatwo wrócić. Wszyscy mają równe szanse. Dlatego gdyby jakiś facet wziął urlop na wychowanie dzieci, byłby traktowany tak samo. Rozumiesz?

Tia zrobiła wymijający gest.

- Powiedziałaś, że podziwiasz to, co robię - ciągnęła Hester.

- Tak.

- Zdecydowałam, że nie założę rodziny. Podziwiasz to?

- Nie sądzę, by to była kwestia podziwiania czy nie.

- Właśnie. I to samo dotyczy twojego wyboru. Ja wybrałam karierę. Nie wypadłam z obiegu. Tak więc pod względem kariery prawniczej jestem teraz na szczycie. Jednak po całym dniu pracy nie wracam do przystojnego doktora, domu otoczonego płotem ze sztachet i idealnych dzieci. Rozumiesz, co chcę powiedzieć?

- Tak.

- Cudownie. - Hester rozdęła nozdrza, podkręcając o jeden stopień swoje słynne przeszywające spojrzenie. - Tak więc kiedy siedzisz w tym gabinecie - w moim gabinecie - myślisz tylko o mnie, jak mnie ucieszyć i zadowolić, a nie co zrobisz na obiad lub czy twój dzieciak spóźni się na trening piłki nożnej. Nadążasz?

Tia chciała zaprotestować, ale ton głosu Hester nie pozostawiał wiele miejsca na dyskusję.

- Nadążam.

- Dobrze.

Zadzwonił telefon. Hester podniosła słuchawkę.

- Co? - Posłuchała. - Ten idiota. Mówiłam mu, żeby zamknął dziób.

Hester obróciła się na fotelu. Tia potraktowała to jako sygnał dla siebie. Wstała i wyszła, cholernie żałując, że nie martwi się czymś tak prozaicznym jak obiad lub trening piłki nożnej.

Na korytarzu przystanęła i wyjęła telefon komórkowy. Wetknęła akta pod pachę i pomimo karcących uwag Hester natychmiast wróciła myślami do wiadomości e-mailowej z raportu E-SpyRight.

Te raporty bywały bardzo długie, gdyż Adam często korzystał z Internetu i odwiedzał tyle witryn oraz tylu „przyjaciół”, z takich miejsc jak MySpace lub FaceBook, że wydruki nierzadko miały absurdalnie dużą objętość. Teraz przeważnie przeglądała je tylko pobieżnie, jakby w ten sposób nie naruszała w dużym stopniu prywatności syna, choć tak naprawdę nie chciała wiedzieć za dużo.

Pospiesznie wróciła za swoje biurko. Stała na nim obowiązkowa fotografia rodzinna. Cała ich czwórka - Mike, Jill, Tia i oczywiście Adam w jednej z nielicznych chwil, jakie zechciał im poświęcić - na frontowym ganku. Wszyscy uśmiechali się jakby z przymusem, a mimo to lubiła patrzeć na to zdjęcie.

Wyjęła raport E-SpyRight i znalazła e-mail, który tak ją zaniepokoił. Przeczytała go ponownie. Nic się nie zmieniło. Zastanowiła się, co robić, i zrozumiała, że decyzja nie należy tylko do niej.

Tia wyjęła telefon komórkowy i wprowadziła numer Mike’a. Potem wystukała i wysłała tekst.

■ ■ ■

Mike nadal miał na nogach łyżwy, gdy przyszedł SMS.

- To kajdanki? - zapytał Mo.

Mo już zdjął łyżwy. W szatni okropnie śmierdziało, jak w każdej hokejowej szatni. Problem w tym, że pot dostaje się do każdego ochraniacza. Wielki obrotowy wentylator poruszał się leniwie. To niewiele pomagało. Hokeiści nie zwracali na to uwagi. Postronna osoba wchodząca do pomieszczenia o mało nie mdlała od tego smrodu.

Mike spojrzał na numer telefonu żony.

- Tak.

- Boże, ale z ciebie pantoflarz.

- Jasne - mruknął Mike. - Przysłała mi SMS-a. Okropne pantoflarstwo.

Mo się skrzywił. Mike i Mo przyjaźnili się od czasu studiów w Dartmouth. Grali w drużynie hokejowej - Mike jako rozgrywający lewoskrzydłowy, Mo jako nieustępliwy obrońca. Niemal ćwierć wieku po ukończeniu studiów Mike był chirurgiem transplantologiem, a Mo wykonywał jakąś tajną robotę dla Centralnej Agencji Wywiadowczej, ale nadal grali na tych samych pozycjach.

Inni hokeiści ostrożnie zdejmowali ochraniacze. Wszyscy się starzeli, a hokej to sport dla młodych.

- Przecież wie, że dziś grasz w hokeja, prawda?

- Prawda.

- Zatem nie powinna ci przeszkadzać.

- To tylko SMS, Mo.

- Przez cały tydzień urabiasz się po łokcie w szpitalu - rzekł z tym uśmieszkiem, po którym nigdy nie dało się poznać, czy żartuje, czy nie. - To twój czas na hokej, święta rzecz. Powinna już o tym wiedzieć.

Mo był z nim tamtego mroźnego dnia, kiedy Mike poznał Tię. Właściwie Mo zauważył ją pierwszy. Obaj grali na własnym lodowisku otwierający sezon mecz przeciwko Yale. Mike i Mo byli w juniorach. Tia siedziała na trybunach. Podczas rozgrzewki - kiedy jeździli w kółko po lodowisku i rozciągali mięśnie - Mo trącił go łokciem i ruchem głowy pokazał siedzącą Tię.

- Ładne krągłości pod tym sweterkiem - powiedział.

I tak to się zaczęło.

Mo miał teorię, że wszystkie kobiety polecą na Mike’a, albo... no cóż, na niego. Mo miał te dziewczyny, które lgnęły do niegrzecznych chłopców, a Mike te, które w jego oczach widziały domek z ogródkiem. Tak więc w trzeciej tercji, gdy drużyna Dartmouth pewnie prowadziła, Mo wszczął bójkę i poturbował któregoś zawodnika Yale. Kiedy rozciągnął faceta na lodzie, odwrócił się, mrugnął do Tii i ocenił jej reakcję.

Sędziowie przerwali bójkę. Jadąc na ławkę kar, Mo nachylił się do Mike’a.

- Twoja - szepnął.

Prorocze słowo. Po meczu spotkali się na przyjęciu. Tia przyszła z chłopakiem ze starszego roku, który jej nie interesował. Rozmawiała z Mikiem o przeszłości. Od razu przyznał się do tego, że chce zostać lekarzem, a ona zapytała go, od kiedy to wie.

- Chyba od zawsze - odparł.

Tia nie chciała zaakceptować tej odpowiedzi. Drążyła temat, co, jak szybko odkrył, robiła zawsze. W końcu ku własnemu zaskoczeniu wyjaśnił jej, że był chorowitym dzieckiem i lekarze stali się dla niego bohaterami. Słuchała go tak, jak nikt wcześniej ani później. To był nie tyle początek ich związku, ile gwałtowny wybuch. Jadali razem w kafejce. Uczyli się razem po nocach. Mike przynosił jej do biblioteki wino i świece.

- Masz coś przeciwko temu, że przeczytam ten SMS? - zapytał Mike.

- Ona jest jak wrzód na tyłku.

- No wyduś to z siebie, Mo. Nie krępuj się.

- Gdybyś był w kościele, przysyłałaby ci SMS-y?

- Tia? Zapewne.

- Świetnie, więc czytaj. Potem napisz jej, że właśnie jesteśmy w drodze do naprawdę fajnego baru topless.

- Tak, pewnie, już to robię.

Mike wcisnął klawisz i odczytał wiadomość.

MUSIMY POROZMAWIAĆ. ZNALAZŁAM COŚ W RAPORCIE KOMPUTEROWYM. WRÓĆ PROSTO DO DOMU.

Mo zauważył minę przyjaciela.

- Co jest?

- Nic.

- Dobrze. Zatem jedziemy dziś wieczór do tego baru topless.

- Nigdy nie byliśmy w barze topless.

- Jesteś jednym z tych maminsynków, którzy nazywają je „klubami dla dżentelmenów”?

- Tak czy inaczej, nie mogę.

- Kazała ci wracać do domu?

- Mamy problem.

- Jaki?

Mo nie znał słowa „osobisty”.

- Chodzi o Adama.

- Mojego chrześniaka? Co z nim.

- On nie jest twoim chrześniakiem.

Mo nie został chrzestnym Adama, ponieważ Tia na to nie pozwoliła. Pomimo to Mo uważał, że nim jest. W trakcie chrzcin wyszedł naprzód i stanął obok brata Tii, prawdziwego ojca chrzestnego Adama. Przeszył go groźnym wzrokiem i brat Tii nie odezwał się słowem.

- Co się stało?

- Jeszcze nie wiem.

- Tia jest nadopiekuńcza. Przecież wiesz. Mike nie skomentował tego.

- Adam przestał grać w hokeja.

Mo zrobił taką minę, jakby Mike oznajmił, że jego syn zaczął oddawać cześć diabłu lub jakiemuś zwierzęcemu bóstwu.

- O.

Mike rozwiązał i zdjął buty.

- Dlaczego mi o tym nie powiedziałeś? - zapytał Mo.

Mike sięgnął po osłony łyżew. Rozpiął naramienniki. Kolejni zawodnicy przechodzili obok, żegnając doktora. Większość z nich wiedziała, że Mo należy omijać szerokim łukiem, nawet poza lodowiskiem.

- Przywiozłem cię tutaj - rzekł Mo.

- Co z tego?

- To, że zostawiłeś swój samochód przed szpitalem. Stracilibyśmy czas, wracając tam. Podwiozę cię do domu.

- Nie sądzę, żeby to był dobry pomysł.

- Trudno. Chcę zobaczyć mojego chrześniaka. I zorientować się, co, do diabła, robicie źle.

4

Kiedy Mo skręcił w ich ulicę, Mike zobaczył przed domem sąsiadkę, Susan Loriman. Udawała, że robi coś na podwórku - plewi, sadzi czy coś takiego - ale Mike wiedział, o co jej chodzi. Wjechali na podjazd. Mo spojrzał na klęczącą sąsiadkę.

- O, ładny tyłek.

- Zapewne tak uważa jej mąż.

Susan Loriman wstała. Mo rozejrzał się dookoła.

- Taak, ale jej mąż to dupek.

- Dlaczego tak twierdzisz?

Wskazał ruchem brody.

- Te samochody.

Na podjeździe stał pokazowy samochód jej męża, podrasowana czerwona corvette. Jego drugim wozem było czarne jak smoła bmw 550i, a Susan jeździła szarym dodge’em caravanem.

- Co z nimi?

- Są jego?

- Tak.

- Mam przyjaciółkę - rzekł Mo. - Najgorętsza laska, jaką widziałeś. Hiszpańskiego czy latynoskiego pochodzenia. Kiedyś była zawodową zapaśniczką o pseudonimie Pocahontas, może pamiętasz, kiedy na Kanale Jedenastym puszczali rano takie seksowne kawałki?

- Pamiętam.

- No więc ta Pocahontas powiedziała mi o czymś, co robi. Za każdym razem, gdy widzi faceta w takim samochodzie jak ten, który podjeżdża taką wystrzałową bryką, podkręca obroty silnika i mruga do niej, wiesz, co ona mu mówi?

Mike przecząco pokręcił głową.

- „Przykro mi z powodu twojego penisa”.

Mike mimo woli się uśmiechnął.

- „Przykro mi z powodu twojego penisa”. To jest to. Czyż to nie wspaniałe?

- Taak - przyznał Mike. - Powalające.

- Na coś takiego trudno znaleźć ripostę.

- Istotnie.

- No więc twój sąsiad - a jej mąż, tak? - ma dwa takie wózki. Jak sądzisz, co to może oznaczać?

Susan Loriman spojrzała na nich. Mike zawsze uważał ją za niepokojąco atrakcyjną gorącą mamuśkę z sąsiedztwa, czyli MILF * [Mother I’d Like to Fuck.], jak mówią nastolatki, chociaż nie lubił nawet w myślach używać takich wulgarnych skrótów. Nie żeby kiedykolwiek czegoś z nią próbował, ale dopóki oddychasz, zauważasz takie rzeczy. Susan miała długie włosy, tak czarne, że aż niemal niebieskie, i w lecie zawsze nosiła koński ogon, krótkie szorty i modne okulary przeciwsłoneczne, a jej zmysłowych czerwonych warg nie opuszczał łobuzerski uśmiech.

Gdy ich dzieci były młodsze, Mike widywał ją na placu zabaw przy Maple Park. To naprawdę nic takiego, ale lubił na nią patrzeć. Wiedział, że jeden z ojców celowo wybrał jej syna do drużyny małej ligi, żeby Susan Loriman przychodziła na mecze.

Dzisiaj nie nosiła okularów przeciwsłonecznych. Uśmiechała się z przymusem.

- Wygląda na smutną jak diabli - zauważył Mo.

- Tak. Posłuchaj, zaczekaj chwilkę, dobrze?

Mike już miał rzucić jakiś żart, ale zobaczył coś w twarzy tej kobiety.

- Tak. Jasne.

Mike podszedł. Susan próbowała nadal się uśmiechać, ale kąciki ust zaczęły jej opadać.

- Cześć - powiedział.

- Cześć, Mike.

Wiedział, dlaczego była przed domem, udając, że coś robi w ogródku. Nie kazał jej czekać.

- Nie będziemy mieli wyników badań tkanek Lucasa wcześniej niż rano.

Przełknęła ślinę i za szybko kiwnęła głową.

- W porządku.

Mike miał ochotę wyciągnąć rękę i położyć jej na ramieniu. W swoim gabinecie mógłby to zrobić. Lekarze tak robią. Tutaj to nie uchodziło. Zamiast tego rzucił standardowy tekst:

- Doktor Goldfarb i ja zrobimy wszystko, co w naszej mocy.

- Wiem, Mike.

Jej dziesięcioletni syn, Lucas, miał ogniskowe segmentalne stwardnienie kłębków nerkowych - w skrócie FSGS - i rozpaczliwie potrzebował przeszczepu nerki. Mike był jednym z czołowych specjalistów od transplantacji nerek w kraju, ale przekazał ten przypadek swojej wspólniczce, Ilene Goldfarb. Ilene była ordynatorem chirurgii w nowojorskim szpitalu Prezbiterian i najlepszym chirurgiem, jakiego znał.

On i Ilene codziennie mieli do czynienia z takimi osobami jak Susan. Potrafił wygłaszać typowe przemowy o rozstaniu, ale śmierć pacjentów wciąż go dręczyła. Martwi pozostawali z nim. Przychodzili do niego w nocy. Wytykali palcami. Wkurzali go. Śmierć nigdy nie była mile widziana ani akceptowana. Śmierć była jego wrogiem - nieustannym zagrożeniem - i niech go diabli, jeśli odda tego dzieciaka tej starej dziwce.

Oczywiście przypadek Lucasa Lorimana traktował osobiście. Głównie z tego powodu ustąpił pola Ilene. Mike znał Lucasa. Ten chłopak był typem mózgowca, zbyt miłym chłopcem w wiecznie zsuwających mu się z nosa okularach, z włosami, które dało się przygładzić jedynie walcem. Lucas uwielbiał sport, do którego ni cholery się nie nadawał. Kiedy Mike na podjeździe ćwiczył z Adamem odbicia, Lucas przychodził i patrzył. Mike proponował mu kij, lecz Lucas nie chciał spróbować. Zbyt wcześnie zrozumiał, że sport nie jest jego powołaniem, i lubił udawać sprawozdawcę.

- Doktor Baye ma krążek, robi zwód w lewo, strzela w górny róg... wspaniała obrona Adama Baye!

Mike przypomniał to sobie, tego fajnego dzieciaka poprawiającego okulary, i ponownie pomyślał: Niech mnie diabli, jeśli pozwolę mu umrzeć.

- Sypiacie? - zapytał Mike.

Susan Loriman wzruszyła ramionami.

- Chcesz, żebym wam coś przepisał?

- Dante nie wierzy w takie rzeczy.

Dante Loriman był jej mężem. Mike nie chciał przyznać racji Mo, lecz ten trafił w sedno - Dante był dupkiem. Na pozór był miły, dopóki nie zobaczyło się tych zmrużonych oczu. Krążyły plotki, że ma powiązania z mafią, ale pewnie mówiono tak ze względu na jego wygląd. Miał ulizane czarne włosy, nosił podkoszulki damskiego boksera oraz zbyt ostentacyjną biżuterię i używał za dużo wody kolońskiej. Tii się podobał - „miła odmiana w tym morzu elegancików” - ale Mike zawsze wyczuwał, że coś jest nie tak z facetem, który tak bardzo usiłuje być męski, ale bez powodzenia.

- Chcesz, żebym ja z nim porozmawiał? - zapytał Mike.

Pokręciła głową.

- Korzystacie z Drug Aid na Maple Avenue, prawda?

- Tak.

- Zadzwonię i powiem, co wam przepisałem. Będziesz mogła odebrać tam lekarstwa.

- Dzięki, Mike.

- Zobaczymy się rano.

Mike wrócił do samochodu. Mo czekał z rękami założonymi na piersi. Miał na nosie okulary przeciwsłoneczne i starał się wyglądać na wystrzałowego faceta.

- Pacjentka?

Mike przeszedł obok niego. Nie rozmawiał o swoich pacjentach. Mo o tym wiedział.

Przystanął przed domem i przez moment tylko nań patrzył. Zastanawiał się, dlaczego ten dom wydaje się równie nietrwały jak jego pacjenci? Jak okiem sięgnąć, wzdłuż ulicy stały takie domy, należące do małżeństw, które skądś przyjechały i myślały: Tak, to tutaj zamierzam spędzić życie, wychować dzieci oraz bronić wszystkich naszych nadziei i marzeń. Właśnie tutaj. W tym budynku.

Otworzył drzwi.

- Halo?

- Tatuś! Wujek Mo!

To była Jill, jego jedenastoletnia księżniczka, z uśmiechem przyklejonym do buzi. Mike natychmiast poczuł, że robi mu się cieplej na sercu. Kiedy córka w taki sposób uśmiecha się do ojca, ten, niezależnie od swojej pozycji społecznej, nagle jest królem.

- Hej, skarbie.

Jill uściskała Mike’a, a potem Mo, zwinnie przemykając między nimi. Poruszała się z wprawą polityka urabiającego tłum. Za nią, niemal lękliwie, szła jej przyjaciółka Yasmin.

- Cześć, Yasmin - powiedział Mike.

Włosy opadały Yasmin na twarz niemal jak woalka.

- Cześć, doktorze Baye - powiedziała tak cicho, że ledwie ją usłyszał.

- Mieliście dziś lekcję tańca? - zapytał Mike.

Jill posłała mu ostrzegawcze spojrzenie, zbyt dorosłe jak na jedenastolatkę.

- Tato - szepnęła.

Przypomniał sobie. Yasmin przestała tańczyć. Yasmin właściwie przestała robić cokolwiek. A wszystko przez to, co przed kilkoma miesiącami wydarzyło się w szkole. Ich nauczyciel, pan Lewiston, dość porządny gość, który potrafił posunąć się zbyt daleko, by zainteresować dzieci zajęciami, wygłosił niewłaściwą uwagę na temat owłosienia na twarzy Yasmine. Mike nie znał szczegółów. Lewiston natychmiast przeprosił, lecz już się stało. Koleżanki zaczęły wołać na Yasmine XY, jak w chromosomie, lub po prostu Y, co mogły podawać za skrót od jej imienia, ale w rzeczywistości było rodzajem drwiny.

Dzieci, jak wiemy, potrafią być okrutne.

Jill trwała przy przyjaciółce i jeszcze bardziej starała się jej pomóc. Mike i Tia byli z niej dumni. Yasmin przestała chodzić na lekcje tańca, ale Jill nadal je uwielbiała. Wyglądało na to, że Jill uwielbiała niemal wszystko, co robiła, wkładała w każdą czynność energię i entuzjazm, którymi zarażała otoczenie. Przykład wrodzonych i nabytych cech charakteru. Dwoje dzieci - Adam i Jill - wychowanych przez tych samych rodziców, a o skrajnie odmiennych osobowościach.

Natura zawsze górą.

Jill wyciągnęła rękę i chwyciła dłoń Yasmine.

- Chodź - powiedziała.

Yasmin ruszyła za nią.

- Na razie, tato. Do widzenia, wujku Mo.

- Pa, skarbie - rzekł Mo.

- Dokąd idziecie? - zapytał Mike.

- Mama kazała nam wyjść na powietrze. Pojeździmy na rowerach.

- Nie zapomnijcie kasków.

Jill przewróciła oczami, ale bez urazy.

Chwilę później Tia wyszła z kuchni i zmarszczyła brwi na widok Mo.

- Co on tu robi?

- Słyszałem, że szpiegujecie własnego syna - powiedział Mo. - Ładnie.

Tia przeszyła Mike’a wzrokiem, ale on tylko wzruszył ramionami. Między Mo a Tią trwała nieustająca wojna, lecz ta niechęć była tylko pozorna i oboje oddaliby za siebie życie.

- Uważam, że to w zasadzie dobry pomysł - rzekł Mo. To ich zaskoczyło. Oboje spojrzeli na niego ze zdziwieniem.

- No co? Mam coś na twarzy?

- Wydawało mi się, że twoim zdaniem jesteśmy wobec niego nadopiekuńczy.

- Nie, Mike, powiedziałem, że Tia jest nadopiekuńcza.

Tia znów popatrzyła gniewnie na Mike’a. Nagle przypomniał sobie, od kogo Jill nauczyła się uciszać ojca jednym spojrzeniem. Jill była uczennicą, a Tia nauczycielką.

- Jednak w tym wypadku - ciągnął Mo - choć przyznaję to z bólem, miała rację. Jesteście jego rodzicami. Powinniście wszystko wiedzieć.

- Nie sądzisz, że on ma prawo do własnych sekretów?

- Prawo...? - Mo zmarszczył brwi. - To jeszcze głupi dzieciak.

Słuchajcie, wszyscy rodzice w jakiś sposób szpiegują swoje dzieci, prawda? Rozmawiacie z jego nauczycielem o tym, co on robi w szkole. Decydujecie, co ma jeść, gdzie mieszkać, o wszystkim. To po prostu jest następny krok. Tia kiwała głową.

- Macie je wychowywać, nie rozpieszczać. Każdy rodzic decyduje, na ile samodzielności pozwala swojemu dziecku. Wy sprawujecie kontrolę. Powinniście wiedzieć o wszystkim. To nie republika. To rodzina. Nie musicie stosować mikro-zarządzania, ale powinniście mieć możliwość interweniowania. Wiedza to władza. Rząd może tego zabraniać, ponieważ nie myśli o tym, co leży w waszym interesie. Wy nie powinniście się tak ograniczać. Oboje jesteście mądrzy. Co to szkodzi?

Mike tylko na niego patrzył.

- Mo? - powiedziała Tia.

- Tak?

- Czy to jedna z tych wiekopomnych chwil?

- Boże, mam nadzieję, że nie. - Mo opadł na stołek przy kuchennym blacie. - No więc co odkryłaś?

- Nie zrozum tego źle - powiedziała Tia - ale sądzę, że powinieneś iść do domu.

- To mój chrześniak. Mnie też leży jego dobro na sercu.

- On nie jest twoim chrześniakiem. A jego dobro nikomu bardziej nie leży na sercu niż jego rodzicom. I choćbyś nie wiem jak bardzo się o niego troszczył, nie zaliczasz się do tej kategorii.

Tylko na nią spojrzał.

- No co?

- Nienawidzę, kiedy masz rację.

- A myślisz, że jak ja się czuję? - odparła Tia. - Byłam pewna, że w szpiegowaniu go nie ma nic złego, dopóki ty tego nie powiedziałeś.

Mike obserwował ją. Tia skubała sobie dolną wargę. Wiedział, że robiła to tylko wtedy, kiedy była przestraszona. Te żarty były zasłoną.

- Mo - powiedział Mike.

- Tak, tak, rozumiem aluzję. Już mnie nie ma. Jeszcze tylko jedno.

- Co?

- Mogę zobaczyć twój telefon komórkowy?

Mike skrzywił się.

- Po co? Twój nie działa?

- Pozwól mi go zobaczyć, dobrze?

Mike wzruszył ramionami. Wręczył Mo aparat.

- Kto jest twoim operatorem? - zapytał Mo.

Mike powiedział mu.

- I wszyscy macie taki sam telefon? Adam również?

- Tak.

Mo jeszcze przez chwilę spoglądał na aparat. Mike spojrzał na Tię. Wzruszyła ramionami. Mo obrócił w dłoni aparat, a potem oddał go Mike’owi.

- O co ci chodziło?

- Powiem ci później - odparł Mo. - Teraz zajmijcie się lepiej synem.

5

- No i co zobaczyłaś w komputerze Adama? - zapytał Mike.

Siedzieli przy kuchennym stole. Tia zrobiła już kawę. Piła bezkofeinową Breakfast Blend. Mike zwykłą czarną espresso. Pewien jego pacjent pracował w firmie produkującej ciśnieniowe ekspresy do kawy. Podarował jeden Mike’owi po udanym przeszczepie. Urządzenie było bardzo proste: bierzesz ziarna, wsypujesz, a ono robi kawę.

- Dwie rzeczy - odparła Tia.

- Mów.

- Po pierwsze, jest zaproszony na prywatkę do Huffów jutro wieczorem - powiedziała.

- I co?

- To, że Huffowie wyjeżdżają na weekend. Z treści listu wynika, że młodzież zamierza dać sobie czadu.

- Wódą, prochami, czym?

- Z listu nie wynika. Chcą wymyślić coś, żeby zostać tam na noc i - cytuję - „kompletnie się zaprawić”.

Huffowie. Daniel Huff, ojciec, był kapitanem policji w mieście. Jego syn - nazywany przez wszystkich DJ - był chyba największym rozrabiaką w klasie.

- Co? - zapytała.

- Zastanawiam się.

Tia przełknęła ślinę.

- Kogo my wychowujemy, Mike?

Nic nie odpowiedział.

- Wiem, że nie chcesz patrzeć na te raporty komputerowe, ale...

Zamknęła oczy.

- No co?

- Adam ogląda pornografię na żywo. Wiedziałeś o tym?

Milczał.

- Mike?

- I co chcesz z tym zrobić? - zapytał.

- Nie uważasz, że to jest złe?

- Kiedy miałem szesnaście lat, ukradkiem podczytywałem „Playboya”.

- To co innego.

- Tak? Tylko to wtedy było. Nie mieliśmy Internetu. Gdybyśmy mieli, na pewno bym z niego korzystał - wszystko byle zobaczyć gołą babę. Dzisiaj są wszędzie. Gdziekolwiek spojrzysz, zobaczysz i napatrzysz się do syta. Gdyby szesnastolatek nie interesował się nagimi kobietami, to dopiero byłoby dziwne.

- Zatem aprobujesz to?

- Nie, oczywiście, że nie. Po prostu nie wiem, co z tym robić.

- Porozmawiaj z nim - powiedziała.

- Rozmawiałem - rzekł Mike. - Mówiłem o ptaszkach i pszczółkach. Wyjaśniłem, że seks jest najlepszy, kiedy idzie w parze z miłością. Próbowałem nauczyć go szanować kobiety, a nie widzieć w nich tylko obiekty pożądania.

- To ostatnie do niego nie dotarło - zauważyła Tia.

- Jak do każdego nastoletniego chłopca. Do diabła, nie jestem pewien, czy to dociera do dorosłych mężczyzn.

Tia upiła łyk kawy. Pozwoliła, by niezadane pytanie zawisło w powietrzu.

Zobaczył kurze łapki w kącikach jej oczu. Często przyglądała im się w lustrze. Każda kobieta ma zastrzeżenia do swojego ciała, ale Tia zawsze była zadowolona ze swojego wyglądu. Ostatnio jednak zauważył, że już nie patrzy z satysfakcją na swoje odbicie. Zaczęła siwieć. Dostrzegała zmarszczki, zwiotczenia, i to ją niepokoiło.

- Z dorosłymi mężczyznami jest inaczej - rzuciła.

Chciał powiedzieć coś pocieszającego, ale się rozmyślił.

- Otworzyliśmy puszkę Pandory - kontynuowała Tia.

Miał nadzieję, że nadal mówiła o Adamie.

- Istotnie.

- Chcę wiedzieć. A jednocześnie wzdragam się przed tym.

Wyciągnął rękę i ujął jej dłoń.

- Co zrobimy z tą prywatką?

- A co proponujesz?

- Nie możemy go puścić.

- Mamy zatrzymać go w domu?

- Chyba tak.

- Powiedział mi, że on i Clark zamierzają pójść do Olivii Burchell. Jeżeli teraz mu zabronimy, będzie wiedział, że coś jest nie tak.

Mike wzruszył ramionami.

- Trudno. Jesteśmy rodzicami. Możemy być irracjonalni.

- W porządku. Zatem powiemy mu, że chcemy, żeby jutro wieczorem był w domu?

- Dobrze. Przygryzła dolną wargę.

- Przez cały tydzień był grzeczny, odrobił wszystkie zadania domowe. Zwykle w piątkowy wieczór miał wolne.

Czekała ich bitwa. Oboje o tym wiedzieli. Mike był na nią przygotowany, ale czy naprawdę jej chciał? Trzeba mieć dobry powód. Jeśli nie pozwolą mu pójść do domu Olivii Burchell, Adam zacznie coś podejrzewać.

- A może wyznaczymy mu godzinę powrotu? - zapytał.

- I co zrobimy, kiedy nie wróci? Pojedziemy do Huffów?

Miała rację.

- Hester wezwała mnie do swojego gabinetu - powiedziała Tia. - Chce, żebym jutro pojechała do Bostonu na przesłuchanie wstępne.

Mike wiedział, ile to dla niej znaczy. Od kiedy wróciła do pracy, przeważnie przydzielano jej mało ważne zadania.

- To wspaniale.

- Owszem. Jednak to oznacza, że nie będzie mnie w domu.

- Żaden problem, poradzę sobie z tym - rzekł Mike.

- Jill zostaje na noc u Yasmin. Nie będzie jej.

- W porządku.

- Masz jakiś pomysł, jak powstrzymać Adama od pójścia na tę prywatkę?

- Niech pomyślę. Chyba mam.

- Dobrze.

Zauważył wyraz jej twarzy i przypomniał sobie.

- Mówiłaś, że zaniepokoiły cię dwie rzeczy.

Skinęła głową i coś się stało z jej twarzą. Ledwie dostrzegalna zmiana. Ktoś, kto gra w pokera, nazwałby to wymownym sygnałem. Tak to jest ze starymi małżeństwami. Z łatwością odczytują takie sygnały - a może nie starają się ich już ukrywać. Tak czy inaczej, Mike wiedział, że to nie będzie dobra wiadomość.

- Wymiana wiadomości na czacie - powiedziała Tia. - Sprzed dwóch dni.

Sięgnęła do torebki i wyjęła wydruk. Czatowanie. Dzieciaki rozmawiają ze sobą, stukając w klawiaturę. Zdania są poprzedzone imieniem i dwukropkiem niczym w jakimś okropnym scenariuszu. Rodzice, którzy jako nastolatki zapewne spędzali wiele godzin, robiąc to samo, ale przez telefon, narzekali na ten wynalazek. Mike nie widział w tym nic zdrożnego. My mieliśmy telefony, oni mają rozmowy w sieci i wiadomości tekstowe. Wychodzi na to samo. Narzekający przypominali Mike’owi tych starych ludzi, którzy wyklinali gry wideo młodego pokolenia, a sami jeździli do Atlantic City, żeby pograć na automatach. Hipokryzja, no nie?

- Popatrz.

Mike założył okulary do czytania. Zaczął ich używać zaledwie kilka miesięcy wcześniej i szybko je znienawidził. Internetowym pseudonimem Adama nadal był HockeyAdam1117. Wybrał go sobie przed dwoma laty. Numer Marka Messiera, jego ulubionego zawodnika, połączony z numerem 17, jaki miał Adam, kiedy grał w hokeja. Zabawne, że go nie zmienił. A może miało to głęboki sens. Najprawdopodobniej jednak nic nie oznaczało.

CeeJay8115: U ok?

HockeyAdam1117: Nadal myślę, że powinniśmy coś powiedzieć.

CeeJay8115: Już dawno po wszystkim. Po prostu siedź cicho i wszystko będzie dobrze.

Według licznika czasu, przez całą minutę nikt nic nie napisał.

CeeJay8115: Jesteś tam?

HockeyAdam1117: Tak

CeeJay8115: Wszystko ok?

HockeyAdam1117: Wszystko ok.

CeeJay8115: Dobrze. CU 5.

To był koniec zapisu.

- Siedź cicho i wszystko będzie dobrze - powtórzył Mike.

- Tak.

- Jak sądzisz, co to oznacza? - spytał.

- Nie mam pojęcia.

- To pewnie coś związanego ze szkołą. Może widzieli, jak ktoś ściągał na klasówce albo coś podobnego.

- Może.

- A może to nic takiego. Na przykład część jednej z tych sieciowych gier przygodowych.

- Może - powtórzyła Tia, wyraźnie nieprzekonana.

- Kim jest CeeJay8115? - zapytał Mike. Pokręciła głową.

- Adam po raz pierwszy rozmawiał z nim przez Internet.

- Albo z nią.

- Racja, albo z nią.

- Zobaczymy się w piątek. Zatem CeeJay8115 będzie na prywatce u Huffa. Czy to nam pomoże?

- Nie wiem, w jaki sposób?

- Mamy go o to zapytać?

Tia potrząsnęła głową.

- To za mało konkretne, nie uważasz?

- Uważam - przyznał Mike. - I w ten sposób byśmy ujawnili, że go szpiegujemy.

Oboje zamilkli na chwilę. Mike ponownie przeczytał zapis. Słowa się nie zmieniły.

- Mike?

- Taak.

- O czym Adam ma nie mówić, żeby wszystko było dobrze?

■ ■ ■

Nash, z krzaczastymi wąsami w kieszeni, siedział na fotelu pasażera. Pietra, która zdjęła jasną jak słoma perukę, prowadziła furgonetkę.

W prawej ręce Nash trzymał smartfon Marianne. Model Blackberry Pearl. Można dzięki niemu wysyłać e-maile, robić zdjęcia, oglądać filmy wideo, czytać pliki tekstowe, zgrać kalendarzyk i książkę adresową z tymi w komputerze osobistym, a nawet telefonować.

Nash nacisnął klawisz. Ekran się rozjaśnił. Pokazał fotografię córki Marianne. Nash spoglądał na nią przez chwilę. Żałosne, pomyślał. Wybrał ikonkę poczty elektronicznej, znalazł adres, którego szukał, i zaczął pisać.

Cześć! Wyjeżdżam na kilka tygodni do Los Angeles.

Skontaktuję się, kiedy wrócę.

Podpisał imieniem Marianne, skopiował tekst i wkleił tę wiadomość do dwóch innych listów. Potem je wysłał. Ci, którzy znali Marianne, nie będą jej zbyt energicznie szukać. Z tego, co wiedział, taki miała sposób bycia - znikała i znów się zjawiała.

Tym razem jednak... no cóż, zniknie na dobre.

Pietra dosypała narkotyku do jej drinka, kiedy Nash odwrócił jej uwagę swoją teorią o Kainie i małpie. Kiedy wciągnęli Marianne do furgonetki, Nash ją pobił. Bił mocno i długo. Najpierw bił po to, żeby zadać ból. Chciał zmusić ją do mówienia. Kiedy był pewien, że powiedziała mu wszystko, pobił ją na śmierć. Był cierpliwy. Kościec twarzy składa się z czternastu kości. Chciał połamać i pokruszyć jak najwięcej z nich.

Uderzał w twarz Marianne z niemal chirurgiczną precyzją. Jedne ciosy mają zneutralizować przeciwnika - pozbawić go woli walki.

Inne mają wywołać potworny ból. Jeszcze inne spowodować fizyczne obrażenia. Nash znał je wszystkie. Wiedział, jak chronić swoje knykcie i palce, uderzając z całej siły, jak zaciskać pięści, żeby nie zrobić sobie krzywdy, jak skutecznie uderzyć nasadą dłoni.

Na moment przedtem, zanim Marianne umarła, kiedy z trudem oddychała, dławiąc się krwią, Nash zrobił to, co zawsze robił w takich sytuacjach. Przestał bić i upewnił się, że ofiara wciąż jest przytomna. Potem zmusił ją, aby na niego spojrzała, i zobaczył przerażenie w jej oczach.

- Marianne?

Chciał mieć jej niepodzielną uwagę. I miał. A wtedy wyszeptał ostatnie słowa, jakie miała usłyszeć w swoim życiu.

- Proszę, powiedz Cassandrze, że za nią tęsknię.

A później wreszcie pozwolił jej umrzeć.

Furgonetka była skradziona. Tablice rejestracyjne zamieniono, żeby zmylić trop. Nash usiadł na tylnym siedzeniu. Wepchnął w dłoń Marianne chustkę i zacisnął na niej jej palce. Brzytwą porozcinał ubranie ofiary. Kiedy była naga, z reklamówki wyjął nowe rzeczy. Z trudem ją w nie ubrał. Różowy top był zbyt wyzywający, ale o to mu chodziło. Skórzana spódniczka była przesadnie krótka.

To Pietra wybrała te rzeczy.

Odjechali z Marianne spod baru w Teaneck w New Jersey. Teraz byli w Newark, w slumsach piątej dzielnicy, gdzie roiło się od prostytutek i popełniano wiele morderstw. Zostanie wzięta za jedną z nich - jeszcze jedną zatłuczoną dziwkę. Procentowa liczba zabójstw w Newark jest trzykrotnie większa niż w pobliskim Nowym Jorku. Dlatego Nash pobił ofiarę i wybił jej większość zębów. Nie wszystkie. Usunięcie wszystkich zębów zbyt wyraźnie wskazywałoby na to, że chciał ukryć jej tożsamość.

Tak więc niektóre zostawił nietknięte. Jednak analiza uzębienia - zakładając, że znaleźliby dość dowodów, aby wykonać takie badanie - byłaby trudna i długotrwała.

Nash znów przykleił sobie wąsy, a Pietra nałożyła perukę. Zbyteczna ostrożność. W pobliżu nie było nikogo. Ciało wrzucili do śmietnika. Nash spojrzał na zwłoki Marianne.

Pomyślał o Cassandrze. Było mu ciężko na sercu, ale to tylko dodało mu sił.

- Nash? - nalegała Pietra.

Uśmiechnął się do niej krzywo i wsiadł do furgonetki. Pietra włączyła silnik i odjechali.

■ ■ ■

Mike stanął przy drzwiach Adama, zebrał siły i otworzył je. Adam, ubrany na czarno, gwałtownie się odwrócił.

- Nie umiesz pukać?

- To mój dom.

- A mój pokój.

- Naprawdę? Płacisz czynsz?

Pożałował tych słów, ledwie padły z jego ust. Typowe rodzicielskie usprawiedliwienie. Dzieciaki je olewają. On też tak robił, kiedy był młody. Dlaczego tak się dzieje? Dlaczego, chociaż przysięgamy, że nie powtórzymy błędów poprzedniego pokolenia, zawsze to robimy?

Adam już wcisnął klawisz wygaszający ekran. Nie chciał, by ojciec zobaczył, jaką witrynę odwiedzał. Gdyby wiedział...

- Mam dobrą wiadomość - powiedział Mike.

Adam odwrócił się do niego. Założył ręce na piersi i usiłował zrobić kwaśną minę, ale mu się to nie udawało. Chłopak był duży - już większy od ojca - i Mike wiedział, że potrafi być twardy. Na boisku był nieustraszony. Nie czekał, aż ochronią go obrońcy. Jeśli ktoś wszedł mu w drogę, Adam go załatwiał.

- Co takiego? - spytał Adam.

- Mo zdobył dla nas miejsca na trybunach na meczu Rangersów z Flyerami.

Adam nie zmienił wyrazu twarzy.

- Na kiedy?

- Na jutrzejszy wieczór. Mama jedzie do Bostonu wziąć udział we wstępnym przesłuchaniu. Mo przyjedzie po nas o szóstej.

- Weź Jill.

- Ona nocuje u Yasmin.

- Pozwalacie jej spędzić noc u XY?

- Nie nazywaj jej tak. To złośliwe.

Adam wzruszył ramionami.

- Co z tego.

Co z tego - odwieczna odpowiedź nastolatków.

- Wróć do domu po szkole, to cię zabiorę.

- Nie mogę iść.

Mike spojrzał na pokój, który wyglądał jakoś inaczej niż wtedy, kiedy zakradł się tutaj z tatuowanym Brettem, tym od brudnych paznokci. Ta myśl znów uzmysłowiła mu ten fakt. Brudne paznokcie Bretta dotykały tej klawiatury. To było złe. Szpiegowanie było złe. Tylko że gdyby tego nie robili, Adam poszedłby na prywatkę, na której młodzież będzie piła alkohol i być może zażywała narkotyki. Tak więc szpiegowanie nie było takie złe. Tylko że Mike był jeszcze młodszy, kiedy wziął udział w paru podobnych prywatkach. I przeżył. Czy teraz byłoby gorzej?

- Co to znaczy, że nie możesz iść?

- Idę do Olivii.

- Twoja matka wspominała mi o tym. Chodzisz do Olivii cały czas. To Rangersi z Flyerami.

- Nie chcę iść.

- Mo już kupił bilety.

- Powiedz mu, żeby zabrał kogoś innego.

- Nie.

- Nie?

- Właśnie, nie. Jestem twoim ojcem. Pójdziesz na ten mecz.

- Ale...

- Żadnych ale.

Mike odwrócił się i opuścił pokój, zanim Adam zdążył powiedzieć choćby słowo.

Ou, pomyślał Mike. Czy naprawdę powiedziałem „Żadnych ale”?

6

Dom był martwy.

Właśnie tak opisałaby go Betsy Hill. Nie zaledwie cichy lub nieruchomy. Ten dom był pusty, podupadły, wymarły - jego serce przestało bić, krew płynąć, a wnętrzności zaczęły się rozkładać.

Martwy. Martwy jak głaz, cokolwiek to, do diabła, oznacza.

Martwy jak jej syn, Spencer.

Betsy pragnęła wyprowadzić się z tego martwego domu, dokądkolwiek. Nie chciała zostać w tym gnijącym truchle. Ron, jej mąż, uważał, że to za wcześnie. Zapewne miał rację. Jednak Betsy nienawidziła teraz domu. Przemykała przezeń, jakby to ona była duchem, a nie Spencer.

Bliźniaczki były na dole, oglądały jakąś płytę DVD. Przystanęła i spojrzała przez okno. U wszystkich sąsiadów paliły się światła. Ich domy wciąż żyły. Oni też mieli kłopoty. Córka narkomanka, żona o kokieteryjnym spojrzeniu i lepkich rękach, mąż zbyt długo pozostający bez pracy, autystyczny syn - każdy dom miał swoją tragedię. Wszystkie domy i wszystkie rodziny miały swoje tajemnice.

Jednak ich domy wciąż żyły. Tętniły życiem.

Dom Hillów był martwy.

Patrzyła na ulice i myślała, że każdy z nich, każdy sąsiad, przyszedł na pogrzeb Spencera. Byli cisi i pomocni, oferowali wsparcie i pociechę, starając się nie patrzeć oskarżające Jednak Betsy widziała te spojrzenia. Zawsze. Sąsiedzi nic nie mówili, ale bardzo chcieli obwinić ją i Rona - ponieważ w ten sposób upewniali się, że im nic takiego nie mogłoby się przydarzyć.

Teraz wszyscy już poszli, sąsiedzi i przyjaciele. Śmierć niczego nie zmienia, jeśli nie jesteś członkiem rodziny zmarłego. Dla przyjaciół, nawet bliskich, to jak oglądanie smutnego filmu, który naprawdę cię wzrusza, tak że cierpisz, aż dojdziesz do takiego stanu, że już nie chcesz dłużej odczuwać tego smutku, więc wyłączasz film i idziesz do domu.

Tylko rodzina musi nadal to znosić.

Betsy wróciła do kuchni. Zrobiła bliźniaczkom obiad - hot dogi i makaron z serem. Bliźniaczki niedawno ukończyły siedem lat. Ron lubił grillować hot dogi w słońcu czy w deszczu, w lecie i w zimie, ale bliźniaki narzekały, kiedy hot dogi były choć odrobinę „czarne”. Ona podgrzewała je w mikrofalówce. Bliźniaczki były szczęśliwsze.

- Obiad! - zawołała.

Bliźniaczki zignorowały ją. Jak zwykle. Spencer też to robił. Pierwsze wołanie było właśnie tym - pierwszym wołaniem. Przyzwyczaili się nie zwracać na nie uwagi. Czy to było częścią problemu? Czy była zbyt słaba na matkę? Może zbyt łagodna? Ron wytykał jej, że na zbyt wiele im pozwala. Czy to było powodem? Gdyby była surowsza dla Spencera...

Mnóstwo gdyby.

Tak zwani eksperci twierdzą, że samobójstwo nastolatka nie jest winą rodziców. To choroba, jak rak czy coś innego. Jednak nawet oni, ci eksperci, spoglądali na nią lekko podejrzliwie. Dlaczego chłopiec nie chodził systematycznie do psychoterapeuty? Dlaczego ona, jego matka, nie zwracała uwagi na zmiany w jego zachowaniu, uważając je za typowe dla nastolatka zmiany nastroju?

Wyrośnie z tego, myślała. Jak wszystkie nastolatki.

Przeszła do bawialni. Światło było zgaszone i telewizor oświetlał bliźniaczki. Nie były do siebie podobne. Zaszła w ciążę dzięki sztucznemu zapłodnieniu. Spencer był jej jedynym dzieckiem przez dziewięć lat. Czy to stanowiło jeden z powodów? Myślała, że towarzystwo rodzeństwa dobrze mu zrobi, ale czy każde dziecko nie pragnie wiecznej i niepodzielnej uwagi rodziców?

Blask telewizora migotał na ich twarzach. Dzieci wyglądają na tak odmóżdżone, kiedy oglądają telewizję. Otwarte usta, wybałuszone oczy - okropność.

- Już - powiedziała.

Nadal się nie ruszyły. Ti-tak, tik...

- Już! - eksplodowała Betsy.

Krzyk je przestraszył. Podeszła i wyłączyła telewizor.

- Powiedziałam, że obiad gotowy! Ile razy mam was wołać?

Bliźniaczki w milczeniu uciekły do kuchni. Betsy zamknęła oczy i próbowała głęboko oddychać. Taka już była. Spokój po gwałtownych wybuchach. To całe gadanie o zmiennym nastroju. Może to dziedziczne. Może Spencer był zgubiony już w jej łonie.

Usiadły przy stole. Betsy podeszła i przywołała na usta sztuczny uśmiech. Tak, już wszystko dobrze. Podała im obiad i próbowała nawiązać rozmowę. Jedna z bliźniaczek gawędziła, druga nie. Tak było od tego zdarzenia ze Spencerem. Jedna bliźniaczka radziła sobie z tragedią, całkowicie ignorując ten fakt. Druga cierpiała w ponurym milczeniu.

Rona znów nie było w domu. W niektóre noce wracał do domu, wstawiał samochód do garażu, a potem siedział w nim i płakał. Betsy czasem się bała, że nie wyłączy silnika, zamknie drzwi i zrobi to, co jego jedyny syn. Zakończy swoje cierpienia. To wszystko stanowiło taką perwersyjną ironię losu. Jego syn odebrał sobie życie, a on mógł zrobić to samo, wybrać najłatwiejsze wyjście.

Ron nigdy nie rozmawiał o Spencerze. Dwa dni po jego śmierci wziął z jadalni krzesło syna i wstawił je do piwnicy. Każde z ich dzieci miało szafkę ze swoim imieniem. Ron przejął szafkę Spencera i zaczął zapełniać ją niepotrzebnymi papierami. Domyśliła się, że chciał ją dokumentnie zapchać.

Betsy radziła sobie inaczej. Czasem próbowała rzucić się w wir pracy, ale żałoba sprawiała, że czuła się ociężała, jak w jednym z tych snów, w których biegniesz przez wysoki śnieg i każdy ruch przypomina pływanie w basenie wypełnionym syropem. Czasem, tak jak teraz, chciała pławić się w smutku. Z niemal masochistyczną uciechą miała ochotę pozwolić, żeby wszystko runęło i zniszczyło ją ponownie.

Posprzątała po obiedzie i przygotowała bliźniaczki do spania. Ron jeszcze nie wrócił. W porządku. Nie kłócili się z mężem od śmierci Spencera. I seks przestał dla nich istnieć. Ani razu. Mieszkali w tym samym domu, nadal rozmawiali ze sobą i wciąż się kochali, ale odseparowali się, tak jakby wszelkie przejawy czułości były nie do zniesienia.

Komputer był włączony, strona domowa Internet Explorera już wywołana. Betsy usiadła i wprowadziła adres. Pomyślała o przyjaciołach i sąsiadach, o ich reakcji na śmierć jej syna. Samobójstwo naprawdę wszystko zmienia. W jakiś sposób jest mniej tragiczne, pozwala na spojrzenie z dystansu. Spencer, jak powszechnie uważano, widocznie czuł się nieszczęśliwy, tak więc już nie był całkiem zdrowy. Lepiej, że odszedł ktoś niezdrów, niż miałby umrzeć ktoś zupełnie zdrowy. Co gorsza, Betsy uważała, że to okropne uzasadnienie ma jakiś sens. Słyszysz o głodującym dziecku, które umarło gdzieś w afrykańskiej dżungli, i nie wydaje ci się to taką tragedią jak choroba nowotworowa ślicznej dziewczynki mieszkającej przy twojej ulicy.

Wszystko wydaje się względne i to jest okropne.

Wprowadziła adres MySpace - www.myspace.com/Spencerhill-memorial. Koledzy z klasy Spencera stworzyli tę stronę kilka dni po jego śmierci. Były na niej fotografie, kolaże i komentarze. W miejscu, gdzie zwykle znajduje się domyślne zdjęcie, umieszczono obrazek migoczącej świeczki.

Podkładem dźwiękowym była jedna z ulubionych piosenek Spencera, Broken Radio Jessego Malina, nagrana do spółki z Bruce’em Springsteenem. Obok świeczki umieszczono cytat z tej piosenki: „Anioły kochają cię bardziej, niż sądzisz”.

Betsy słuchała jej przez chwilę.

Zaraz po śmierci Spencera to tutaj spędzała większość wieczorów - przeglądając zawartość tej strony internetowej. Czytała komentarze nieznanych jej dzieciaków. Oglądała liczne zdjęcia syna z różnych lat. Po pewnym czasie jednak obrzydło jej to. Te śliczne dziewczęta z liceum, które założyły stronę i korzystały z zainteresowania zmarłym Spencerem, za życia wcale nie zwracały na niego uwagi. Teraz było już za późno. Wszyscy twierdzili, że za nim tęsknią, lecz niewielu naprawdę go znało.

Komentarze nie tyle przypominały epitafia, ile luźne wpisy w pamiętniku.

„Zawsze będę pamiętał lekcję gimnastyki z panem Myersem...”.

To było w siódmej klasie. Trzy lata temu.

„Te mecze futbolowe, kiedy pan V. wybrał na rozgrywającego...”.

Piąta klasa.

„Wszystkich nas powalił ten koncert Green Day...”.

Ósma klasa.

Tak mało ostatnich. Tak mało płynących naprawdę z głębi serca. Ta żałoba wydawała się udawana - publiczny pokaz tych, którzy wcale tak bardzo go nie opłakiwali, dla których śmierć jej syna była jak ogranicznik prędkości na drodze do college’u i dobrej pracy, oczywista tragedia, lecz bliższa wzbogacającego życiorys szczególiku, takiego jak członkostwo Key Clubu albo kandydowanie w wyborach na skarbnika studenckiej rady roku.

Tak mało było od jego prawdziwych przyjaciół - Clarka, Adama i Olivii. Może jednak tak to już jest. Ci, którzy naprawdę są pogrążeni w smutku, nie okazują go publicznie - ponieważ cierpią, zatrzymują to dla siebie.

Nie zaglądała na tę stronę od trzech tygodni. Niewiele się tu działo. Oczywiście, tak to już jest, szczególnie z młodymi. Zajęli się innymi sprawami. Puściła pokaz zdjęć. Obejmował wszystkie fotografie pokazywane w taki sposób, jakby ktoś układał je w stertę. Obraz obracał się i zatrzymywał, a wtedy następny zataczał wokół niego krąg i zakrywał go.

Betsy oglądała fotografie i czuła cisnące się do oczu łzy.

Było tam wiele starych zdjęć ze szkoły podstawowej Hillside. Z pierwszej klasy pani Robert. I z trzeciej pani Rohrback. Z czwartej pana Hunta. Było zdjęcie klasowej drużyny koszykówki zrobione na zawodach szkolnych. Spencer był tak podekscytowany tym zwycięstwem. Podczas wcześniejszego meczu doznał kontuzji przegubu - nic poważnego, zaledwie lekko naciągnięte ścięgna - i Betsy go opatrzyła. Pamiętała, że kupiła bandaż elastyczny. Na zdjęciu Spencer podnosił tę rękę w geście zwycięstwa.

Spencer nie był wybitnym sportowcem, ale w tym meczu zdobył zwycięskie punkty sześć sekund przed końcem. Siódma klasa. Zastanawiała się, czy kiedykolwiek widziała go szczęśliwszego.

Miejscowy policjant znalazł ciało Spencera na dachu liceum.

Na ekranie komputera nadal wirowały fotografie. W oczach Betsy stanęły łzy. Obraz się rozmazał.

Dach szkoły. Jej piękny syn. Leżący wśród śmieci i potłuczonych butelek.

Do tej pory już wszyscy mieli pożegnalny tekst Spencera. Tekst. W taki sposób syn zawiadomił ich, co zamierza zrobić. Pierwszą wiadomość tekstową wysłał do Rona, który wyjechał służbowo do Filadelfii. Komórka Betsy odebrała drugą, ale właśnie była w Chucka-e-Cheese, salonie gier i pizzerii, w której rodzą się rodzicielskie migreny, więc nie usłyszała sygnału. Dopiero godzinę później, po tym jak Ron zostawił jej sześć nagranych wiadomości, każdą rozpaczliwszą od poprzedniej, znalazła w swoim telefonie wiadomość tekstową, ostatnią wiadomość od jej chłopca:

Przepraszam, kocham was wszystkich, ale to jest zbyt trudne. Żegnajcie.

Minęły dwa dni, zanim policja znalazła go na dachu liceum.

Co było zbyt trudne, Spencer?

Nigdy się nie dowie.

Wysłał ten tekst również do kilku innych osób. Do dobrych przyjaciół. Powiedział jej, że idzie do nich. Pokręcić się z Clarkiem, Adamem i Olivią. Jednak nikt z nich go nie widział. Spencer się nie pokazał. Wyjechał z miasta. Miał przy sobie tabletki - skradzione z domu - i połknął ich zbyt wiele, ponieważ coś było zbyt trudne i postanowił skończyć ze sobą.

Umarł sam na tym dachu.

Daniel Huff, policjant, który miał syna w wieku Spencera, chłopaka zwanego DJ - Spencer trochę się z nim kolegował - zadzwonił do jej drzwi. Pamiętała, że je otworzyła, zobaczyła jego minę i zemdlała.

Betsy zamrugała, strząsając z rzęs łzy. Spróbowała ponownie skupić wzrok na pokazie zdjęć, na fotografiach jej żywego syna.

I nagle, tak po prostu, wirując, pojawiło się zdjęcie, które wszystko zmieniło.

Serce na moment przestało jej bić.

Zdjęcie znikło równie szybko, jak się pojawiło. Zostało przykryte przez następne. Przycisnęła dłoń do piersi, usiłując zebrać myśli. To zdjęcie. Jak można znów je przywołać?

Znów zamrugała. Spróbowała się skupić.

No dobrze, po kolei. To zdjęcie było częścią pokazu. Mogła po prostu poczekać. Tylko jak długo będzie musiała czekać, zanim pokaz rozpocznie się od nowa? I co potem? Zdjęcie znów tylko mignie, pozostając na ekranie zaledwie kilka sekund. A ona chciała dobrze mu się przyjrzeć.

Czy można zamrozić ekran, kiedy znów pojawi się to zdjęcie?

Musi być jakiś sposób.

Patrzyła, jak wirują inne fotografie, ale nie na nie czekała. Chciała znów zobaczyć tamto zdjęcie.

To z naciągniętym przegubem.

Znów wróciła myślami do tych szkolnych zawodów w siódmej klasie, ponieważ przypomniała sobie coś dziwnego. Czyż nie myślała właśnie o tamtej chwili? Kiedy Spencer nosił bandaż elastyczny? Tak, oczywiście. To stało się katalizatorem.

Ponieważ dzień przed samobójstwem Spencera wydarzyło się coś podobnego.

Upadł i naciągnął sobie przegub. Zaproponowała, że znów mu go obandażuje, tak jak wtedy, kiedy był w siódmej klasie. Spencer jednak chciał, żeby kupiła mu opaskę elastyczną. Tak też zrobiła. Nosił ją w dniu, kiedy umarł.

Po raz pierwszy i - najwidoczniej - ostatni.

Kliknęła na ikonkę pokazu zdjęć. Została przeniesiona na stronę slide.com i poproszona o hasło. Do licha. Zapewne ta strona została stworzona przez jednego z tych dzieciaków. Zastanowiła się. Przecież taka strona nie może mieć dobrych zabezpieczeń, no nie? Zakładasz ją i pozwalasz kolegom korzystać z niej przy dodawaniu kolejnych zdjęć do pokazu.

Tak więc hasło musi być proste.

Wpisała: SPENCER.

Nacisnęła przycisk OKAY.

Zadziałało.

Zobaczyła ikonki wszystkich zdjęć. Według nagłówka było tu sto dwadzieścia siedem fotografii. Przewinęła je, aż znalazła tę, o którą jej chodziło. Ręka trzęsła jej się tak mocno, że ledwie zdołała najechać myszą na obrazek. W końcu się udało i wcisnęła lewy przycisk.

Na ekranie pojawiło się zdjęcie w pełnej rozdzielczości.

Znieruchomiała i patrzyła.

Spencer uśmiechał się, ale był to najsmutniejszy uśmiech, jaki widziała. Pocił się: jego twarz błyszczała, jakby był na haju. Wyglądał na pijanego i przybitego. Miał na sobie czarny podkoszulek, ten sam, który nosił tamtej ostatniej nocy. Oczy miał przekrwione-może od drinków lub narkotyku, ale na pewno od błysku flesza. Spencer miał piękne jasnoniebieskie oczy. W błysku flesza zawsze wyglądał jak diabeł. Znajdował się w jakimś pomieszczeniu, tak więc zdjęcie zostało zrobione w nocy.

Tamtej nocy.

Spencer trzymał w dłoni drinka, w tej samej ręce, na której miał opaskę elastyczną.

Zamarła. Istniało tylko jedno wyjaśnienie.

Zdjęcie musiało zostać zrobione tej nocy, kiedy Spencer umarł.

Wpatrując się w nie, w tło fotografii i widoczny tam tłum ludzi, uświadomiła sobie coś jeszcze.

Spencer jednak nie był sam.

7

Jak w każdy dzień powszedni ostatnich dziesięciu lat Mike wstał o piątej rano. Ćwiczył dokładnie przez godzinę. Potem pojechał do centrum Nowego Jorku przez most Jerzego Waszyngtona i o siódmej przybył do centrum transplantologii nowojorskiego szpitala Prezbiterian.

Narzucił biały fartuch i poszedł na obchód. Czasem groziło to popadnięciem w rutynę. Wprawdzie obchód jako taki niemal się nie zmieniał, ale Mike lubił sobie przypominać, jaki ważny jest dla osoby leżącej w łóżku. Leżysz w szpitalu. Już samo to sprawia, że jesteś bezbronny i przestraszony. Jesteś chory. Być może umierasz i wydaje ci się, że jedyną osobą stojącą pomiędzy tobą a jeszcze większym cierpieniem, pomiędzy tobą a śmiercią, jest twój lekarz.

I jak tu nie dostać manii wielkości?

Co więcej, Mike czasem myślał, że ta mania może być zbawienna, a przynajmniej w swej łagodnej formie. Tak wiele znaczysz dla pacjenta. Powinieneś zachowywać się zgodnie z jego oczekiwaniami.

Niektórzy lekarze odbębniali obchód. Czasem Mike też chciał tak robić. Jednak tak naprawdę, jeśli dasz z siebie wszystko, poświęcisz pacjentowi najwyżej parę minut więcej. Tak więc słuchał i w razie potrzeby trzymał za rękę albo zachowywał lekki dystans - w zależności od pacjenta i jego stanu.

O dziewiątej był za swoim biurkiem. Pierwszy pacjent już się zjawił. Lucille, jego rejestratorka, zajmie się papierkami. To dawało mu jakieś dziesięć minut na przejrzenie kart i wyników analiz z nocy. Przypomniał sobie swoją sąsiadkę i pospiesznie poszukał w komputerze wyników Lorimana.

Jeszcze ich nie przysłano.

Dziwne.

Jego uwagę zwrócił różowy pasek. Ktoś przykleił karteczkę do jego telefonu.

Przyjdź do mnie. Ilene.

Ilene Goldfarb była jego wspólniczką i ordynatorem chirurgii transplantacyjnej. Poznali się na stażu z chirurgii transplantacyjnej i teraz mieszkali w tym samym mieście. Mike uważał, że są przyjaciółmi, chociaż niezbyt bliskimi, co dobrze robiło ich spółce. Mieszkali niedaleko siebie, a ich dzieci uczęszczały do tych samych szkół, lecz poza tym mieli ze sobą niewiele wspólnego, nie czuli potrzeby spotykania się na gruncie towarzyskim, a ponadto całkowicie sobie ufali i szanowali swoje osiągnięcia.

Chcesz sprawdzić, kogo poleciłby ci znajomy lekarz? Zapytaj go, do kogo posłałby swoje dziecko, gdyby zachorowało.

Mike odpowiedziałby, że do Ilene Goldfarb. I to mówi wszystko o jej medycznych umiejętnościach

Ruszył korytarzem. Szedł cicho po szarej wykładzinie. Obrazki wiszące na matowobiałych ścianach były przyjemne, proste i równie bezosobowe jak te, które widuje się na ścianach hoteli średniej klasy. Razem z Ilene chcieli, by wygląd ich przychodni mówił, że chodzi im tylko i wyłącznie o pacjenta. W ich gabinetach wisiały jedynie dyplomy i certyfikaty, ponieważ te działały uspokajająco na pacjentów. Nie trzymali tam żadnych osobistych drobiazgów - żadnych zrobionych przez ich dzieci stojaków na ołówki, zdjęć rodzinnych ani niczego takiego

Dzieci często przychodziły tutaj, żeby umrzeć. Nikt nie chciał tu oglądać fotografii uśmiechniętych i zdrowych cudzych dzieci. Nie.

- Cześć, doktorze Mike.

Odwrócił się. To był Hal Goldfarb, syn Ilene. Był w ostatniej klasie liceum, dwa lata starszy od Adama. Już otrzymał decyzję o przyjęciu do Princeton i zamierzał popracować jako wolontariusz. Zdołał uzyskać pozwolenie szkoły na spędzanie w przychodni trzech ranków w tygodniu.

- Cześć, Hal. Jak tam w szkole?

Hal uśmiechnął się szeroko do Mike’a.

- Luz.

- Ostatnia klasa po tym, jak już zostałeś przyjęty do college’u - oto podręcznikowa definicja luzu.

- Właśnie.

Hal miał na sobie spodnie khaki oraz elegancką niebieską koszulę i Mike mimo woli porównał to z czarnym strojem Adama. Poczuł ukłucie zazdrości.

- Co u Adama? - spytał Hal, jakby czytał w jego myślach.

- W porządku.

- Nie widziałem go już jakiś czas.

- Może powinieneś do niego zadzwonić - rzekł Mike.

- Tak, powinienem. Fajnie byłoby się spotkać.

Cisza.

- Mama w swoim gabinecie? - zapytał Mike.

- Tak. Wejdź.

Ilene siedziała za biurkiem. Była szczupłą, filigranową kobietą, tylko jej palce przypominały szpony. Miała ciemno-blond włosy ściągnięte w nierówny kucyk i okulary w rogowej oprawce, dzięki którym zgrabnie łączyła profesorski wygląd z najnowszymi trendami mody.

- Cześć - powiedział Mike.

- Cześć.

Mike pokazał jej różową karteczkę.

- Co się dzieje?

Ilene głośno westchnęła.

- Mamy duży problem.

Mike usiadł.

- Z czym?

- Z twoim sąsiadem.

- Lorimanem?

Ilene skinęła głową.

- Kiepskie wyniki analizy zgodności tkankowej?

- Raczej niezwykłe - odparła. - Jednak prędzej czy później musiało się to zdarzyć. Dziwię się, że to nasz pierwszy taki przypadek.

- Zechcesz mnie wprowadzić?

Ilene Goldfarb zdjęła okulary. Włożyła koniec jednego z zauszników do ust i zaczęła gryźć.

- Jak dobrze znasz tę rodzinę?

- Mieszkają obok nas.

- Przyjaźnicie się?

- Nie. A jakie to ma za znaczenie?

- Możemy mieć - powiedziała Ilene - coś w rodzaju dylematu etycznego.

- Jak to?

- Może dylemat to niewłaściwe słowo. - Ilene zapatrzyła się w dal, mówiąc teraz bardziej do siebie niż do Mike’a. - Raczej wątpliwości natury etycznej.

- Ilene?

- Hm.

- O czym ty mówisz?

- Matka Lucasa Lorimana będzie tutaj za pół godziny - powiedziała.

- Widziałem ją wczoraj.

- Gdzie?

- Przed domem. Udawała, że pielęgnuje ogródek.

- Założę się, że tak.

- Dlaczego tak mówisz?

- Znasz jej męża?

- Dantego?

Tak.

- I?

Mike wzruszył ramionami.

- O co chodzi, Ilene?

- Chodzi o Dantego - powiedziała.

- Co z nim?

- On nie jest biologicznym ojcem chłopca.

Tak po prostu. Mike przez moment tylko siedział i milczał.

- Żartujesz.

- Taak, pewnie. Znasz mnie - to ja, doktor Żartownisia. Świetny kawał, no nie?

Mike powoli przyswajał tę wiadomość. Nie pytał, czy jest tego pewna lub czy chce powtórzyć analizy. Z pewnością już to przemyślała. Ilene miała rację - jeszcze większą niespodzianką było to, że nie mieli takiej sytuacji wcześniej. Dwa piętra pod nimi przyjmowali genetycy. Jeden z nich powiedział Mike’owi, że w losowo wybranej grupie ludności ponad dziesięć procent badanych nieświadomie wychowuje cudze dzieci.

- Żadnej reakcji na tę wiadomość? - powiedziała Ilene.

- Oo?

Ilene skinęła głową.

- Chciałam, żebyś został moim wspólnikiem - powiedziała - ponieważ uwielbiam twoją elokwencję.

- Dante Loriman nie jest miłym facetem, Ilene.

- Takie odniosłam wrażenie.

- To fatalna sprawa - rzekł Mike.

- Tak jak stan zdrowia jego syna.

Siedzieli i pozwalali tym słowom powoli zapadać w pamięć. Zabrzęczał interkom.

- Doktor Goldfarb?

- Tak.

- Jest tu Susan Loriman.

- Czy przyszła z synem?

- Nie - powiedziała pielęgniarka. - Och, ale jest z nią mąż.

■ ■ ■

- Co ty tu robisz, do diabła?

Główny inspektor śledczy hrabstwa Loren Muse zignorowała go i podeszła do zwłok.

- Dobry Boże - powiedział ściszonym głosem jeden z funkcjonariuszy - spójrzcie, co on zrobił z jej twarzą.

Wszyscy czworo stanęli w milczeniu. Dwaj z nich byli mundurowymi, którzy pierwsi przybyli na miejsce zbrodni. Trzecim był detektyw z wydziału zabójstw, który teoretycznie powinien prowadzić tę sprawę, leniwy stary gliniarz z brzuszkiem i zblazowaną miną, niejaki Frank Tremont. Loren Muse, szefowa detektywów hrabstwa Essex i jedyna kobieta wśród nich, była niższa od każdego z nich o prawie dwadzieścia pięć centymetrów.

- MD - oznajmił Tremont. - I to nie w terminologii medycznej.

Muse spojrzała na niego pytająco.

- MD, jak Martwa Dziwka.

Zmarszczyła brwi, gdy zachichotał. Muchy bzyczały nad krwawą miazgą, która kiedyś była ludzką twarzą. Ta nie miała już nosa, oczodołów, a nawet większości ust.

- Jakby ktoś przepuścił jej twarz przez maszynkę do mielenia mięsa - powiedział jeden z mundurowych.

Loren Muse spojrzała na zwłoki. Pozwoliła policjantom paplać. Niektórzy ludzie paplają, żeby się uspokoić. Muse do nich nie należała. Tamci ją ignorowali. Tremont też. Była jego bezpośrednią zwierzchniczką, właściwie zwierzchniczką ich wszystkich, i czuła bijącą od nich niechęć, jak wilgoć parującą z chodnika.

- Hej, Muse.





Tremont. Popatrzyła na niego, na ten jego brązowy garnitur oraz spory brzuch - efekt zbyt wielu nocy popijania piwa i zbyt wielu dni odżywiania się pączkami. Sprawiał kłopoty. Od kiedy została awansowana na głównego inspektora śledczego, do mediów wciąż wyciekały narzekania. Większość pochodziła od Toma Gaughana, reportera, który przypadkiem był mężem siostry Tremonta.

- O co chodzi, Frank?

- Już cię o to pytałem: co tu robisz, do diabła?

- Muszę ci się tłumaczyć?

- To moja sprawa.

- Owszem.

- I nie potrzebuję, żebyś zaglądała mi przez ramię.

Frank Tremont był niekompetentnym dupkiem, ale ze względu na swoje powiązania i lata służby niemal nietykalnym. Muse zignorowała go. Pochyliła się, wciąż patrząc na zmasakrowaną twarz zamordowanej.

- Zidentyfikowaliście ją już? - zapytała.

- Nie. Brak portfela i torebki.

- Zapewne skradzione - podsunął jeden z mundurowych.

Mnóstwo męskiego kiwania głowami.

- Załatwił ją jakiś gang - rzekł Tremont. - Spójrz na to. Wskazał na zieloną chustkę, którą kobieta wciąż ściskała w dłoni.

- Może to ten nowy gang, banda czarnych, którzy nazywają się Al-Kaida - powiedział jeden z mundurowych. - Noszą zielone.

Muse wstała i zaczęła obchodzić zwłoki. Przyjechała furgonetka koronera. Ktoś ogrodził miejsce zbrodni żółtą policyjną taśmą. Stał za nią tuzin dziwek, a może więcej, wyciągających szyje, żeby lepiej widzieć.

- Każ mundurowym pogadać z prostytutkami - powiedziała Muse. - Niech chociaż się dowiedzą, jaki miała pseudonim.

- O rany, naprawdę? - dramatycznie westchnął Tremont. - Nie sadzisz, że już o tym pomyślałem?

Loren Muse nie odpowiedziała.

- Hej, Muse.

- Co, Frank?

- Nie podoba mi się to, że tu jesteś.

- A mnie nie podoba się ten brązowy pasek noszony do czarnych butów. Jednak oboje musimy z tym żyć.

- To nie w porządku.

Muse wiedziała, że miał trochę racji. Prawdę mówiąc, bardzo lubiła swoje nowe, prestiżowe stanowisko głównego inspektora. Zaledwie trzydziestokilkuletnia Muse była pierwszą kobietą, która otrzymała tę nominację. Była z tego dumna. Jednak brakowało jej pracy w terenie. Tęskniła za wydziałem zabójstw. Dlatego wkraczała, kiedy mogła, szczególnie jeśli sprawę prowadził taki stary dupek jak Frank Tremont.

Lekarz sądowy Tara O’Neill podeszła i przegoniła mundurowych.

- Co za syf - szepnęła.

- Właściwa reakcja, pani doktor - powiedział Tremont. - Potrzebne mi zaraz zdjęcia, żebym mógł rozdać je ludziom.

Lekarka skinęła głową.

- Zamierzam pomóc w przesłuchiwaniu tych dziwek i znaleźć kilku głównych członków tego zasranego gangu - rzekł Tremont. - Jeśli nie masz nic przeciwko temu, szefowo.

Muse nie odpowiedziała.

- Martwa dziwka, Muse. Tu nie ma dla ciebie niczego na nagłówek. Na pewno nie jest to priorytetowa sprawa.

- Dlaczego nie?

- Hm?

- Powiedziałeś, że tu nie ma dla mnie niczego na nagłówek. To łapię. A potem dodałeś, że to na pewno nie jest priorytetowa sprawa. Dlaczego nie?

Tremont uśmiechnął się drwiąco.

- Och, racja, mój błąd. Martwa dziwka to priorytetowa sprawa. Zupełnie jakby ktoś skasował żonę gubernatora.

- To nastawienie, Frank. Właśnie dlatego tu jestem.

- Pewnie, jasne, dlatego. Pozwól, że ci powiem, jak ludzie traktują martwe dziwki.

- Nie mów, jakby same się o to prosiły?

- Nie. Posłuchaj, to może się czegoś nauczysz: jeśli nie chcesz skończyć w kostnicy, nie odstawiaj numerów w piątej dzielnicy.

- Powinieneś wybrać to na swoje epitafium - odparła Muse.

- Nie zrozum mnie źle. Dorwę tego psychola. Jednak nie bawmy się w priorytety i nagłówki. - Tremont przysunął się do niej, tak że niemal dotykał jej swoim brzuchem. Muse się nie cofnęła. - To moja sprawa. Wracaj za biurko i zostaw tę robotę dorosłym.

- Albo?

Tremont się uśmiechnął.

- Nie chcesz takich kłopotów, mała damo. Wierz mi.

Odszedł wściekły. Muse się odwróciła. Koroner skupiła całą uwagę na otwieraniu swojej walizki, udając, że tego nie słyszała.

Muse zbyła to wzruszeniem ramion i znów podeszła do zwłok. Starała się spojrzeć na nie okiem chłodnego obserwatora. Po pierwsze: ofiarą była kobieta rasy białej. Sądząc po skórze i budowie ciała, zapewne po czterdziestce, ale praca na ulicy postarza. Brak widocznych tatuaży.

Brak twarzy.

Muse dotychczas tylko raz widziała takie obrażenia. Kiedy miała dwadzieścia trzy lata, przez sześć tygodni pracowała w drogówce na obwodnicy New Jersey. Jakaś ciężarówka zjechała na przeciwległy pas ruchu i zderzyła się czołowo z toyotą celicą. Toyotę prowadziła dziewiętnastoletnia dziewczyna wracająca do domu z wakacji.

Masakra.

Kiedy w końcu odgięli metal, tamta dziewiętnastolatka nie miała twarzy. Tak jak ta.

- Przyczyna śmierci? - zapytała Muse.

- Jeszcze nie jestem pewna. Jednak sprawca to chory sukinsyn. Jej kości są nie tylko połamane. Wyglądają, jak zmielone na drobne kawałki.

- Od jakiego czasu nie żyje?

- Powiedziałabym, że dziesięć, może dwanaście godzin. Nie została zabita tutaj. Za mało krwi.

Muse już to wiedziała. Przyjrzała się ubraniu dziwki - różowemu topowi, obcisłej skórzanej spódniczce, szpilkom. Pokręciła głową.

- Co?

- Nic mi nie pasuje - powiedziała.

- Jak to?

Jej telefon zaczął wibrować. Spojrzała na numer dzwoniącego. Dzwonił jej szef, prokurator hrabstwa Paul Copeland. Spojrzała na Franka Tremonta. Pomachał do niej i wyszczerzył zęby w uśmiechu.

Odebrała telefon.

- Cześć, Cope.

- Co ty robisz?

- Oglądam miejsce zbrodni.

- I wkurzasz kolegę.

- Podwładnego.

- Podwładnego, który jest wrzodem na tyłku.

- Jednak jestem jego przełożoną, prawda?

- Frank Tremont narobi dużo hałasu. Naśle na nas media, podburzy swoich kolegów. Czy naprawdę potrzebne nam takie kłopoty?

- Myślę, że tak, Cope.

- Dlaczego tak uważasz?

- Ponieważ w tej sprawie całkowicie się myli.

8

Dante Loriman pierwszy wszedł do gabinetu Ilene Goldfarb. Trochę zbyt mocno uścisnął dłoń Mike’a. Susan wślizgnęła się za nim. Ilene Goldfarb wstała i czekała za swoim biurkiem. Znów miała na nosie okulary. Wyciągnęła rękę i uścisnęła dłonie obojga. Potem usiadła i otworzyła leżącą przed nią brązową teczkę.

Dante też usiadł. Nawet nie spojrzał na żonę. Susan zajęła sąsiedni fotel. Mike pozostał w głębi pokoju, poza polem ich widzenia. Założył ręce na piersi i oparł się o ścianę. Dante Loriman zaczął starannie podwijać rękawy. Najpierw prawy, potem lewy. Oparł łokcie o uda i zdawał się zachęcać Ilene Goldfarb, żeby powiedziała mu najgorsze.

- A więc? - powiedział.

Mike obserwował Susan Loriman. Miała podniesioną głowę. Siedziała nieruchomo, jakby wstrzymywała oddech. Zbyt nieruchomo. Jakby wyczuła jego wzrok, odwróciła ku niemu swoją śliczną twarz. Mike zamierzał pozostać neutralny. To był show Ilene. On był tu tylko widzem.

Ilene nadal czytała akta, chociaż wydawało się, że robi to jedynie na pokaz. Kiedy skończyła, splotła dłonie na biurku i spojrzała w przestrzeń między siedzącą parą.

- Wykonaliśmy niezbędne analizy zgodności tkankowej - zaczęła.

Dante przerwał jej.

- Ja chcę nim być.

- Przepraszam?

- Ja chcę oddać Lucasowi nerkę.

- Nie może pan być dawcą, panie Loriman. Tak po prostu.

Mike nie odrywał oczu od Susan Loriman. Teraz to ona udawała neutralną.

- Och - powiedział Dante. - Myślałem, że ojciec...

- Nie ma reguły - odparła Ilene. - W grę wchodzi wiele czynników, jak chyba wyjaśniłam pani Loriman podczas jej poprzedniej wizyty. Idealna byłaby zgodność HLA z sześcioma antygenami. Według analizy HLA pan nie byłby dobrym kandydatem, panie Loriman.

- A co ze mną? - zapytała Susan.

- Pani byłaby lepszą dawczynią. Też nie doskonałą. Jednak ma pani większą zgodność. Zwykle największe szanse daje rodzeństwo. Każde dziecko dziedziczy po połowie antygenów od obojga rodziców, tak więc są cztery możliwe kombinacje odziedziczonych antygenów. Upraszczając, rodzeństwo ma dwadzieścia pięć procent szans na idealną zgodność, pięćdziesiąt procent na zgodność połowiczną - trzech antygenów - oraz dwadzieścia pięć procent szans na całkowity brak zgodności.

- A którym przypadkiem jest Tom?

Tom był starszym bratem Lucasa.

- Niestety, mam złe wieści. Pańska żona jest najlepszym dawcą, jakiego dotychczas mamy. Umieścimy waszego syna na liście oczekujących w banku narządów od martwych dawców, żeby sprawdzić, czy nie znajdzie się lepszy kandydat, ale to raczej mało prawdopodobne. Panią Loriman można uznać za dość dobrą dawczynię, ale szczerze mówiąc, ona też nie jest idealna.

- Dlaczego?

- Ma dwupunktową zgodność. Im bardziej zbliżamy się do sześciopunktowej, tym większe jest prawdopodobieństwo, że organizm waszego syna nie odrzuci nowej nerki. Widzicie, im lepsza zgodność przeciwciał, tym mniejsze niebezpieczeństwo, że będzie musiał do końca życia zażywać lekarstwa i systematycznie poddawać się dializie.

Dante przesunął dłonią po włosach.

- Co więc teraz zrobimy?

- Być może mamy trochę czasu. Jak już mówiłam, umieściliśmy jego nazwisko na liście. Będziemy szukać i nadal robić dializy. Jeśli nie znajdziemy nikogo lepszego, weźmiemy nerkę pani Loriman.

- Jednak chcielibyście znaleźć lepszą - powiedział Dante.

- Tak.

- Mamy kilku innych krewnych, którzy powiedzieli, że oddadzą nerkę Lucasowi, jeśli będzie trzeba - powiedział Dante. - Może moglibyście ich zbadać.

Ilene skinęła głową.

- Proszę sporządzić listę z nazwiskami, adresami i dokładnym stopniem pokrewieństwa.

Zapadła cisza.

- Jak bardzo on jest chory, doktorze? - Dante odwrócił się i spojrzał za siebie. - Mike? Bądź z nami szczery. Jak bardzo jest źle?

Mike spojrzał na Ilene. Nieznacznym ruchem głowy pozwoliła mu odpowiedzieć.

- Źle - odparł.

Mówiąc to, patrzył na Susan Loriman. Odwróciła wzrok.

Potem przez blisko dziesięć minut omawiali możliwości, po czym Lorimanowie wyszli. Kiedy Mike został sam z Ilene, usiadł na krześle zajmowanym przez Dantego i podniósł ręce. Ilene udawała zajętą odkładaniem akt.

- Dlaczego nie powiedziałaś? - zapytał.

- Uważasz, że powinnam?

- Ja mam leczyć ich syna. On jest moim pacjentem. Nie jego ojciec.

- Zatem ojciec nie ma tu żadnych praw?

- Tego nie twierdzę.

- Wykonałaś badania. Dowiedziałaś się z nich czegoś, co zataiłaś przed pacjentem.

- Nie moim pacjentem - odparowała. - Moim pacjentem jest Lucas Loriman, syn.

- Zatem zatrzymamy dla siebie to, co wiemy?

- Pozwól, że cię o coś spytam. Załóżmy, że w wyniku jakiegoś badania dowiedziałam się, że pani Loriman zdradza pana Lorimana. Czy miałabym obowiązek mu o tym powiedzieć?

- Nie.

- A gdybym odkryła, że ona handluje narkotykami albo kradnie pieniądze?

- To zbyt daleko idące porównanie, Ilene.

- Czyżby?

- Tu nie chodzi o narkotyki czy pieniądze.

- Wiem, ale w obu wypadkach nie ma to żadnego wpływu na stan zdrowia mojego pacjenta.

Mike zastanowił się.

- A gdyby badanie Dantego Lorimana ujawniło jakieś kłopoty zdrowotne. Na przykład gdybyś odkryła, że on ma chłoniaka. Powiedziałabyś mu?

- Oczywiście.

- Dlaczego? Przecież dopiero co przypomniałaś, że on nie jest twoim pacjentem. To nie twoja sprawa.

- Daj spokój, Mike. To co innego. Moim zadaniem jest pomóc mojemu pacjentowi - Lucasowi Lorimanowi - wyzdrowieć. Zdrowie psychiczne też odgrywa w tym istotną rolę. Zanim wykonamy przeszczep, wysyłamy naszych pacjentów do poradni psychiatrycznej, prawda? Dlaczego? Niepokoimy się o ich zdrowie psychiczne w takich sytuacjach. Wywołanie potwornego zamieszania w małżeństwie Lorimanów nie wpłynie korzystnie na zdrowie mojego pacjenta. Koniec, kropka.

Oboje milczeli przez chwilę.

- To nie jest takie proste - rzekł Mike.

- Wiem.

- Ten sekret będzie nam ciążył.

- Dlatego podzieliłam się nim z tobą. - Ilene rozłożyła ręce i się uśmiechnęła. - Dlaczego tylko ja mam nie sypiać po nocach?

- Jesteś wspaniałą wspólniczką.

- Mike?

- Tak?

- Gdyby chodziło o ciebie, gdybym wykonała takie badanie i odkryła, że Adam nie jest twoim biologicznym synem, chciałbyś o tym wiedzieć?

- Adam miałby nie być moim synem? A widziałaś, jakie ma wielkie uszy?

Uśmiechnęła się.

- Próbuję tylko coś ci udowodnić. Chciałbyś o tym wiedzieć?

- Tak.

- Na pewno?

- Rozpiera mnie żądza wiedzy. Doskonale zdajesz sobie z tego sprawę. Muszę wiedzieć wszystko.

Mike urwał.

- O co chodzi? - zapytała.

Opadł na fotel i założył nogę na nogę.

- Czy próbujemy nie poruszać jakiegoś tematu?

- Taki miałam plan, owszem.

Mike czekał.

Ilene Goldfarb westchnęła.

- No już, powiedz to.

- Jeżeli naszą dewizą jest „Po pierwsze, nie szkodzić”... Zamknęła oczy.

- Tak, tak.

- Nie mamy dobrego dawcy dla Lucasa Lorimana - powiedział Mike. - Wciąż musimy go znaleźć.

- Wiem. - Ilene znów zamknęła oczy. - A oczywistym kandydatem byłby jego biologiczny ojciec.

- Właśnie. Teraz on daje nam największe szanse zgodności tkankowej.

- Musimy go zbadać. To nasz priorytet.

- Nie możemy zachować tego dla siebie - rzekł Mike. - Nawet jeśli chcemy.

To zamykało dyskusję.

- Co więc teraz zrobimy? - zapytała Ilene.

- Nie wiem, czy mamy wielki wybór.

■ ■ ■

Betsy Hill czekała na parkingu liceum, by przycisnąć Adama.

Spojrzała za siebie, na Promenadę Mam, czyli krawężnik Maple Avenue, gdzie matki - owszem, czasem zdarzał się wśród nich ojciec, ale tylko jako wyjątek potwierdzający regułę - czekały w samochodach z silnikami pracującymi na jałowym biegu, aż skończą się zajęcia, żeby odeskortować swoje potomstwo na lekcje gry na skrzypcach, wizytę u dentysty lub kurs karate.

Betsy Hill też kiedyś należała do tych matek.

Najpierw było przedszkole przy szkole podstawowej Hillside, potem gimnazjum Mount Pleasant i w końcu dotarła tutaj, zaledwie sześć metrów od miejsca, gdzie stała teraz. Pamiętała, jak czekała na swojego pięknego Spencera, nasłuchując dzwonka, spoglądając przez przednią szybę i patrząc, jak dzieci wysypują się ze szkolnych drzwi niczym mrówki z trąconego ludzką stopą mrowiska. Uśmiechała się na jego widok i przeważnie, szczególnie na początku, Spencer odpowiadał jej uśmiechem.

Tęskniła za tamtą młodą matką, za naiwnością, jaką obdarowywał ją pierworodny. Teraz, z bliźniaczkami, było inaczej, nawet przed śmiercią Spencera. Spoglądała na te matki, na sposób, w jaki czekały bez obaw, mrocznych myśli i strachu, i chciała je znienawidzić.

Zabrzęczał dzwonek. Drzwi się otworzyły. Uczniowie zaczęli wychodzić całymi gromadami.

I Betsy już niemal zaczęła rozglądać się za Spencerem.

To była jedna z tych krótkich chwil, gdy mózg nie chce się już w to zagłębiać, zapominasz, jakie to wszystko jest teraz okropne, i przez sekundę myślisz, że to był tylko zły sen. Spencer zaraz wyjdzie z plecakiem na ramieniu, zgarbiony jak wszystkie nastolatki, a Betsy zobaczy go i pomyśli, że powinien iść do fryzjera i że jest blady.

Mówi się o różnych fazach żałoby - zaprzeczeniu, złości, targowaniu się, depresji, akceptacji - lecz tragedia powoduje, że te stadia stapiają się ze sobą. Nigdy nie przestajesz negować tego, co się stało. Zawsze tli się w tobie gniew. A ta cała idea „akceptacji” jest ohydna. Niektórzy psychiatrzy preferują określenie „pogodzenie się z losem”. Semantycznie lepsze, ale i tak doprowadzało ją do szału.

Co ona właściwie tu robi?

Jej syn nie żyje. Wypytywanie jednego z jego przyjaciół tego nie zmieni.

Jednak z niewiadomego powodu miała wrażenie, że może jednak zmieni.

Być może Spencer nie był przez całą tamtą noc sam. Co to zmieniało? To wyświechtany frazes, ale w ten sposób go nie odzyska. Co miała nadzieję osiągnąć?

Pogodzić się z losem?

Nagle zobaczyła Adama.

Szedł sam, uginając się pod ciężarem plecaka - jak oni wszyscy, jeśli dobrze się zastanowić. Nie odrywając oczu od Adama, Betsy przesunęła się w prawo, żeby zastąpić mu drogę. Jak większość dzieciaków Adam szedł ze spuszczoną głową. Czekała, przesuwając się w lewo lub w prawo, starając się znaleźć dokładnie naprzeciw niego.

- Cześć, Adam - powiedziała w końcu, gdy podszedł dostatecznie blisko.

Przystanął i podniósł głowę. Jest ładnym chłopcem, pomyślała. W jego wieku wszyscy są ładni. Jednak Adam też się zmienił. Oni wszyscy przekroczyli już jakąś granicę dorastania. Teraz był duży, wysoki i muskularny, bardziej mężczyzna niż chłopiec. Jego twarz wciąż pozostawała dziecinna, ale zdawała się mieć wyzywający wyraz.

- Och - powiedział. - Dzień dobry, pani Hill.

Zaczął odchodzić, skręcając w lewo.

- Mogę z tobą chwilę porozmawiać?! - zawołała Betsy.

Zatrzymał się.

- Hm, pewnie. Oczywiście.

Przytruchtał do niej z gracją sportowca. Adam zawsze był dobrym sportowcem. Nie tak jak Spencer. Może to też odegrało jakąś rolę? W takich miasteczkach jak to łatwiej jest żyć, jeżeli jesteś dobrym sportowcem.

Stanął jakieś trzy metry przed nią. Nie patrzył jej w oczy, ale niewielu chłopców ze szkoły średniej potrafiło to zrobić. Przez kilka sekund nic nie mówiła. Tylko spoglądała na niego.

- Chciała pani ze mną porozmawiać? - zapytał Adam.

- Tak.

Znów milczała. Patrzyła na niego. Kręcił się nerwowo.

- Naprawdę mi przykro - powiedział.

- Z powodu?

Ta odpowiedź zaskoczyła go.

- Z powodu Spencera.

- Dlaczego?

Nie odpowiedział, patrząc wszędzie, byle nie na nią.

- Adamie, spójrz na mnie.

Nadal była dorosła, a on pozostawał dzieckiem. Posłuchał.

- Co się wydarzyło tamtej nocy?

Przełknął ślinę.

- Wydarzyło? - powtórzył.

- Byłeś ze Spencerem.

Potrząsnął głową. Krew odpłynęła mu z twarzy.

- Co się stało, Adamie?

- Nie było mnie tam.

Pokazała mu zdjęcie ze strony my space, ale on znów wbił wzrok w ziemię.

- Adamie.

Podniósł głowę. Podsunęła mu zdjęcie pod nos.

- To ty, prawda?

- Nie wiem, możliwe.

- Zrobiono je tej nocy, kiedy umarł. Pokręcił głową.

- Adamie?

- Nie wiem, o czym pani mówi, pani Hill. Nie widziałem Spencera tamtej nocy.

- Spójrz jeszcze raz...

- Muszę iść.

- Adamie, proszę...

- Przepraszam, pani Hill.

Uciekł. Pobiegł w kierunku ceglanego budynku, skręcił za róg i znikł jej z oczu.

9

Główny inspektor Loren Muse spojrzała na zegarek. Czas na zebranie.

- Masz to, co chciałam?

Jej asystentką była młoda Chamique Johnson. Muse poznała Chamique podczas słynnego procesu o gwałt. Po trudnym początku pracy w biurze Chamique stała się praktycznie niezastąpiona.

- Wszystko jest tutaj - powiedziała Chamique.

- To duża sprawa.

- Wiem.

Muse złapała kopertę.

- Jest tu wszystko?

Chamique zmarszczyła brwi.

- Udam, że nie było tego pytania.

Muse przeprosiła i przeszła przez korytarz do biura prokuratora hrabstwa Essex - ściśle mówiąc, do gabinetu swego szefa, Paula Copelanda.

Recepcjonistka - nowa pracownica, a Muse nie miała pamięci do nazwisk - powitała ją uśmiechem.

- Wszyscy na panią czekają.

- Kto na mnie czeka?

- Prokurator Copeland.

- Powiedziałaś „wszyscy”.

- Słucham?

- Powiedziałaś, że „wszyscy” na mnie czekają. To sugeruje więcej niż jedną osobę. Zapewne więcej niż dwie.

Recepcjonistka wyglądała na zmieszaną.

- Ach tak. Musi ich tam być czterech lub pięciu.

- Jest wśród nich prokurator Copeland?

- Tak.

- Kim są pozostali?

Dziewczyna wzruszyła ramionami.

- Chyba inni inspektorzy.

Muse nie wiedziała, co o tym myśleć. Prosiła o prywatne spotkanie, aby przedyskutować delikatną sytuację z Frankiem Tremontem. Nie miała pojęcia, po co w jego gabinecie zjawili się inni inspektorzy.

Usłyszała śmiech, zanim jeszcze weszła do środka. Istotnie było ich sześciu, w tym jej szef, Paul Copeland. Sami mężczyźni. Był tam Frank Tremont. I jeszcze trzech innych jej inspektorów. Ostatni mężczyzna wyglądał dziwnie znajomo. Trzymał notes i pióro, a przed nim na stole stał magnetofon.

Cope - bo tak wszyscy nazywali Paula Copelanda - stał za biurkiem i zaśmiewał się z czegoś, co Tremont właśnie szepnął mu do ucha.

Muse poczuła, że się czerwieni.

- Hej, Muse! - zawołał.

- Cope - powiedziała i skinęła głową pozostałym.

- Wejdź i zamknij drzwi.

Weszła. Stanęła i poczuła, że wszystkie spojrzenia kierują się na nią. Zaczerwieniła się jeszcze bardziej. Poczuła się wrobiona i spróbowała gniewnie spojrzeć na Cope’a. Nie zwrócił na to uwagi.

Po prostu uśmiechał się jak przystojny bubek, którym potrafił być. Usiłowała dać mu znać, że najpierw chce porozmawiać z nim na osobności - że czuje się osaczona - ale na to również nie zwrócił uwagi.

- Zacznijmy, dobrze?

- W porządku - odparła Loren Muse.

- Chwileczkę, czy znasz wszystkich tu obecnych?

Cope wywołał spore zamieszanie w biurze, gdy objął stanowisko prokuratora hrabstwa, i zaskoczył wszystkich, awansując Muse na głównego inspektora śledczego hrabstwa. To stanowisko zazwyczaj powierzano jakiemuś szorstkiemu weteranowi, zawsze płci męskiej, który miał przeprowadzić szefa z politycznego nadania przez labirynt systemu. Loren Muse była jedną z najmłodszych inspektorów wydziału, kiedy ją wybrał. Zapytany przez media, jakimi kryteriami się kierował, przedkładając młodą kobietę nad doświadczonych weteranów, odpowiedział jednym słowem:

- Zaletami.

A teraz była tutaj, w tym pokoju, z czterema z tych pominiętych weteranów.

- Nie znam tego pana - oznajmiła Muse, wskazując ruchem głowy mężczyznę z notesem i piórem.

- Och, przepraszam. - Cope wyciągnął rękę jak gospodarz teleturnieju i włączył swój telewizyjny uśmiech. - To jest Tom Gaughan, reporter „Star Ledger”.

Muse nic nie powiedziała. To ten łobuz, szwagier Tremonta. Coraz lepiej.

- Masz coś przeciwko temu, żebyśmy już zaczęli? - zapytał ją.

- Rób, jak chcesz, Cope.

- Dobrze. Frank ma jakieś zastrzeżenia. Mów, Frank, masz głos.

Paul Copeland zbliżał się do czterdziestki. Jego żona umarła na raka zaraz po urodzeniu ich obecnie siedmioletniej córki, Cary. Wychowywał ją sam. Przynajmniej do niedawna. Teraz już nie stały żadne zdjęcia Cary na jego biurku. Muse pamiętała, że po objęciu stanowiska Cope trzymał jedno zdjęcie na regale za swoim fotelem. Potem, pewnego dnia, po przesłuchaniu pedofila, Cope je schował. Nigdy go o to nie pytała, ale między tymi wydarzeniami musiał istnieć związek.

Nie było tu także zdjęcia jego narzeczonej, lecz na wieszaku na płaszcze Muse zauważyła smoking w plastikowym worku. Ślub miał się odbyć w następną sobotę. Muse będzie jedną z druhen.

Cope usiadł za biurkiem, pozwalając mówić Tremontowi. Nie było więcej wolnych krzeseł, więc Muse musiała stać. Czuła się bezbronna i olana. Jej podwładny zamierzał na nią napaść, a Cope, który powinien jej bronić, zamierzał mu na to pozwolić. Usilnie starała się nie uskarżać wciąż na seksizm, ale gdyby była mężczyzną, na pewno nie musiałaby znosić tych bzdur Tremonta. Mogłaby go wylać, nie zważając na polityczne reperkusje i jazgot mediów.

Stała i zaczynała być wściekła.

Frank Tremont podciągnął pas, chociaż nie podniósł się z krzesła.

- Słuchajcie, z całym szacunkiem dla obecnej tu panny Muse...

- Głównego inspektora Muse - powiedziała Loren.

- Słucham?

- Nie jestem panną Muse. Mam tytuł. Jestem głównym inspektorem. Twoim szefem.

Tremont się uśmiechnął. Powoli odwrócił się do swoich kolegów inspektorów, a potem do swojego szwagra. Jego rozbawiona mina zdawała się mówić: Widzicie, o co mi chodzi?

- Czy to nie przewrażliwienie... - zaczął Tremont i dokończył sarkastycznie: - główny inspektorze Muse?

Zerknęła na Cope’a. Ten siedział cicho. Jego mina niczego nie zdradzała.

- Przykro mi, że ci przerwano, Frank, mów dalej.

Muse zacisnęła pięści.

- No tak, cóż, mam za sobą dwadzieścia osiem lat pracy w policji. Wziąłem sprawę martwej dziwki w Piątej Dzielnicy. To, że Muse pojawiła się tam nieproszona, to jedno. Nie podoba mi się to. Jest niezgodne z protokołem. Jednak dobrze, jeśli Muse chce udawać, że może w czymś pomóc, świetnie. Ale ona zaczyna wydawać rozkazy. Zaczyna przejmować sprawę, podważając mój autorytet w oczach mundurowych.

Rozłożył ręce.

- To nie w porządku.

Cope skinął głową.

- Istotnie, ty wziąłeś tę sprawę.

- Właśnie.

- Opowiedz mi o niej.

- Hm?

- Opowiedz mi o tej sprawie.

- Jeszcze niewiele wiemy. Znaleziono martwą dziwkę. Ktoś zmasakrował jej twarz. Lekarz sądowy uważa, że została śmiertelnie pobita. Jeszcze jej nie zidentyfikowaliśmy. Pytaliśmy kilka innych dziwek, ale żadna nie wie, kim ona jest.

- Czy inne dziwki nie znają jej nazwiska - zapytał Cope - czy w ogóle jej nie znają?

- Niewiele mówią, ale wiecie, jak to jest. Nikt niczego nie widzi. Popracujemy nad nimi.

- Jeszcze coś?

- Znaleźliśmy zieloną chustę. Nie jest taka sama, ale w kolorach nowego gangu. Kazałem zgarnąć kilku jego znanych członków.

Przyciśniemy ich i zobaczymy, czy któryś zacznie śpiewać. Ponadto sprawdzamy w bazach danych, czy na tym terenie nie było innych podobnych zabójstw.

- I co?

- Na razie nic. Chcę powiedzieć, że mamy mnóstwo martwych dziwek. Nie muszę ci o tym mówić, szefie. To już siódma w tym roku.

- Odciski palców?

- Przepuściliśmy je przez miejscową bazę. Nic. Sprawdzimy w NCIC, ale to trochę potrwa.

Cope kiwnął głową.

- No dobrze, zatem chcesz poskarżyć się na Muse, ponieważ...

- Słuchaj, nie chcę nikomu nadepnąć na odcisk, ale spójrzmy prawdzie w oczy: ona nie powinna dostać tej posady. Wybrałeś ją, ponieważ jest kobietą. Rozumiem to. Taka jest dzisiejsza rzeczywistość. Facet poświęca lata, ciężko pracuje, ale to nic nie znaczy, jeśli ktoś ma czarną skórę lub nie ma fiuta. Rozumiem to. Jednak to też jest dyskryminacja. Chcę powiedzieć, że tak powinno być tylko dlatego, że ja jestem facetem, a ona kobietą, no nie? Gdybym ja był jej szefem i kwestionował wszystko, co ona robi, no cóż, pewnie krzyczałaby, że to gwałt, molestowanie albo coś innego i zawlokła mój tyłek do sądu.

Cope znów kiwnął głową.

- To ma sens. - Odwrócił się do Loren. - Muse?

- Co?

- Masz jakieś uwagi?

- Po pierwsze, nie jestem pewna, czy ja jedna w tym pokoju nie mam fiuta.

Spojrzała na Tremonta.

- Jeszcze coś? - zapytał Cope.

- Czuję się naciskana.

- Niepotrzebnie - rzekł Cope. - Jesteś jego przełożoną, ale to nie oznacza, że masz go niańczyć, prawda? Ja jestem twoim przełożonym, a czy ja cię niańczę?

Muse gotowała się z wściekłości.

- Inspektor Tremont pracuje tu od dawna. Ma przyjaciół i cieszy się szacunkiem. Dlatego daję mu okazję do wyłożenia swoich racji. Chce zwrócić się z tym do prasy. Złożyć formalną skargę. Poprosiłem go, żeby wziął udział w tym zebraniu. Żeby był rozsądny. Pozwoliłem mu zaprosić pana Gaughana, żeby ten mógł zobaczyć, że jesteśmy otwarci, a nie wrogo nastawieni.

Wszyscy patrzyli na nią.

- Teraz zapytam ponownie - powiedział do niej Cope. Napotkał jej spojrzenie. - Czy masz jakieś uwagi na temat tego, co przed chwilą powiedział inspektor Tremont?

Zobaczyła uśmiech na jego twarzy. Nie szeroki. Zaledwie lekko uniesione kąciki ust. I nagle zrozumiała.

- Mam - powiedziała.

- Oddaję ci głos.

Cope usiadł i splótł dłonie za głową.

- Zacznijmy od tego, że nie sądzę, aby ofiara była prostytutką.

Cope uniósł brwi, jakby to było najbardziej niezwykłe zdanie, jakie usłyszał w swoim życiu.

- Nie?

- Nie.

- Przecież widziałem jej ubranie - rzekł Cope. - A teraz słyszałem raport Franka. No i miejsce znalezienia zwłok - wszyscy wiedzą, że tam jest pełno dziwek.

- Zabójca też o tym wie - odparła Muse. - To dlatego podrzucił tam ciało.

Frank Tremont parsknął śmiechem.

- Muse, pieprzysz głupoty. Potrzebujesz dowodów, słodziutka, nie tylko przeczuć.

- Chcesz dowodów, Frank?

- Jasne, posłuchajmy. Nic nie masz.

- Może kolor jej skóry.

- Co miałby oznaczać?

- To, że ofiara jest biała.

- Och, to ci dopiero. - Tremont rozłożył race. - Och, to lubię. - Spojrzał na Gaughana. - Notuj wszystko, Tom, bo to po prostu bezcenne. Sugeruje, że może, tylko może, sprawa zabójstwa tej prostytutki nie jest priorytetowa i jestem bigoteryjnym neandertalczykiem. Jednak kiedy ona twierdzi, że nasza ofiara nie mogła być kurwą, ponieważ jest biała, no cóż, to jest solidna policyjna robota.

Pogroził jej palcem.

- Muse, musisz trochę więcej pochodzić po ulicach.

- Mówiłeś, że zamordowano jeszcze siedem innych prostytutek.

- Tak i co z tego?

- Czy wiesz, że wszystkie siedem to były Afroamerykanki?

- To gówno znaczy. Może tamte były - sam nie wiem - wysokie, a ta jedna niska. To oznacza, że nie była dziwką?

Muse podeszła do tablicy ogłoszeń wiszącej na ścianie gabinetu. Wyjęła z koperty zdjęcie i przypięła je do niej.

- To zdjęcie zostało zrobione na miejscu zbrodni.

Wszyscy popatrzyli.

- To tłum stojący za taśmą policyjną - rzekł Tremont.

- Bardzo dobrze, Frank. Jednak następnym razem podnieś rękę i zaczekaj, aż cię wywołam.

Tremont założył ręce na piersi.

- Na co mamy patrzeć?

- A co tutaj widzisz? - spytała.

- Dziwki - odparł Tremont.

- Właśnie. Ile?

- Nie wiem. Chcesz, żebym policzył?

- Podaj szacunkową liczbę.

- Około dwudziestu.

- Dwadzieścia trzy. Dobrze, Frank.

- Czego chcesz dowieść?

- Policz, ile z nich to białe.

Nikt nie musiał długo patrzeć, żeby znaleźć odpowiedź: zero.

- Chcesz mi teraz powiedzieć, Muse, że nie ma białych dziwek?

- Są. Ale nie w tym rejonie. Sprawdziłam trzy ostatnie miesiące. Według listy aresztowań przez cały ten czas żadna biała kobieta nie została zgarnięta za nagabywanie w promieniu trzech przecznic od miejsca znalezienia ciała. I jak sam mówiłeś, jej odcisków palców nie ma w bazie. O ilu miejscowych prostytutkach można to powiedzieć?

- O wielu - rzekł Tremont. - Przyjeżdżają z całego stanu, zatrzymują się na jakiś czas, umierają albo przenoszą się do Atlantic City. - Tremont rozłożył ręce. - Och, Muse, jesteś wielka. Mogę już odejść.

Zachichotał. Muse nie.

Wyjęła następne fotografie i zawiesiła je.

- Przyjrzyj się rękom ofiary.

- No i co?

- Nie ma śladów po igle, ani jednego. Wstępna analiza toksykologiczna nie wykazała nielegalnych substancji w jej organizmie. Tak więc ponownie pytam cię, Frank, ile białych dziwek w Piątej Dzielnicy nie ćpa.

To go uciszyło.

- Jest dobrze odżywiona - ciągnęła Muse - co ma jakieś znaczenie, ale dziś niewiele mówi. Mnóstwo dziwek dobrze się odżywia. Brak wcześniejszych sińców i złamań, co również jest niezwykłe u prostytutki pracującej w tym rejonie. Niewiele możemy powiedzieć o jej uzębieniu, ponieważ większość zębów została wybita - lecz te, które zostały, są zadbane. Jednak spójrzcie na to.

Przypięła do tablicy następną dużą fotografię.

- Buty? - zdziwił się Tremont.

- Złota Gwiazda, Frank.

Spojrzenie Cope’a powiedziało jej, żeby stonowała te sarkastyczne uwagi.

- To buty dziwki - ciągnął Tremont. - Szpilki, typowe obuwie na podryw. Spójrz na te paskudne trepy, jakie ty masz na nogach, Muse. Nosisz czasem takie szpilki?

- Nie, Frank. A ty?

Wszyscy obecni w pokoju zachichotali. Cope pokręcił głową.

- O co ci chodzi? - zapytał Tremont. - Są prosto z katalogu dla dziwek.

- Popatrz na podeszwy. Wskazała je długopisem.

- Co niby mam zobaczyć?

- Nic. O to chodzi. Żadnych otarć. Ani jednego.

- Są nowe.

- Zbyt nowe. Kazałam zrobić duże powiększenie. - Przypięła następną fotografię. - Ani jednej rysy. Nikt w nich nie chodził. Ani razu.

W pokoju zrobiło się cicho.

- I co?

- Dobrze powiedziane, Frank.

- Wypchaj się, Muse, to nie oznacza...

- Nawiasem mówiąc, nie znaleziono w niej nasienia.

- Co z tego? Może to był jej pierwszy klient tamtej nocy.

- Może. Ma również opaleniznę, której powinieneś się przyjrzeć.

- Co takiego?

- Opaleniznę.

Próbował zrobić zaskoczoną minę, ale tracił grunt pod nogami.

- Te dziewczyny, Muse, są nazywane ulicznicami nie bez powodu. Ulice, jak wiesz, są pod gołym niebem. Te dziewczyny pracują na powietrzu. Długo.

- Pomijając fakt, że ostatnio nie mieliśmy dużo słońca, ślady opalenizny się nie zgadzają. Urywają się tutaj - wskazała na ręce - a nie ma ich na brzuchu, który jest zupełnie blady. Krótko mówiąc, ta kobieta nosiła bluzki, a nie kuse topy. No i ta chusta, którą znaleziono zaciśniętą w jej dłoni.

- Zerwana sprawcy, który ją zaatakował.

- Nie, nie zerwana. Z pewnością podrzucona. Zwłoki zostały przemieszczone, Frank. Mamy uwierzyć, że zerwała mu ją z głowy, kiedy się broniła, a sprawca zostawił chustę, pozbywając się ciała? Czy to brzmi wiarygodnie?

- Może gang chciał zostawić wiadomość.

- Może. Jednak jest jeszcze kwestia samych obrażeń.

- Co z nimi?

- Są zbyt poważne. Nikt nie bije tak precyzyjnie.

- Masz jakąś teorię?

- Nasuwa się sama. Ktoś nie chciał, żebyśmy ją rozpoznali. I jeszcze coś. Zwróć uwagę, gdzie porzucono ciało.

- W miejscu, gdzie, jak powszechnie wiadomo, roi się od dziwek.

- Właśnie. Wiemy, że tam nie została zamordowana. Tam porzucono jej ciało. Dlaczego tam? Po co zostawiać ciało dziwki w miejscu znanym powszechnie jako królestwo dziwek? Powiem ci po co. Po to, żeby zabitą wzięto za dziwkę i jakiś leniwy spasiony inspektor, który weźmie tę sprawę, poszedł po linii najmniejszego oporu i...

- Kogo nazywasz spasionym?

Frank Tremont wstał.

- Siadaj, Frank - spokojnie powiedział Cope.

- Zamierzasz jej pozwolić...

- Cii - rzekł Cope. - Słyszysz ten dźwięk? Wszyscy nadstawili uszu.

- Jaki?

Cope przyłożył dłoń do ucha.

- Posłuchaj, Frank. Słyszysz to? - szepnął. - To dźwięk twojej publicznie ujawnianej niekompetencji. Nie tylko niekompetencji, ale też samobójczej głupoty, jaką było bezzasadne atakowanie zwierzchnika.

- Nie muszę wysłuchiwać...

- Cii, słuchaj. Tylko słuchaj.

Muse z trudem powstrzymywała śmiech.

- Słyszał pan, panie Gaughan? - zapytał Cope.

Gaughan odkaszlnął.

- Słyszałem, co miałem usłyszeć.

- To dobrze, ja również. A ponieważ prosił pan o pozwolenie nagrywania tej rozmowy, no cóż, ja również czułem się zobowiązany to zrobić. - Zza leżącej na biurku książki Cope wyjął niewielki dyktafon. - No wie pan, to na wypadek gdyby pański szef chciał usłyszeć, co tu się dokładnie wydarzyło, a pański magnetofon zepsułby się lub zaginął. Nie chcielibyśmy, żeby ktoś pomyślał, że może pan przeinaczyć fakty na korzyść szwagra, prawda?

Cope uśmiechnął się do nich obu. Nie odpowiedzieli mu tym samym.

- Panowie, ktoś ma jeszcze jakieś uwagi? Nie, to dobrze. Zatem wracajcie do pracy. Frank, weź sobie wolne na resztę dnia. Chciałbym, żebyś przemyślał swoją sytuację i może sprawdził, jakie korzystne warunki zapewniamy przy wcześniejszym przejściu na emeryturę.

10

Kiedy Mike dotarł do domu, spojrzał na dom Lorimanów. Nikogo nie dostrzegł. Wiedział, że to on będzie musiał zrobić następny krok.

Po pierwsze, nie szkodzić. Tak brzmiała dewiza.

A po drugie?

To było trochę bardziej skomplikowane.

Rzucił klucze i portfel na tackę, którą postawiła tam Tia, ponieważ Mike zawsze zapodziewał klucze i portfel. Pomysł się sprawdził. Tia zadzwoniła, kiedy wylądowała w Bostonie. Teraz przygotowywała się do jutrzejszego przesłuchania świadka. To może trochę potrwać, ale potem wróci pierwszym samolotem. Nie ma pośpiechu, powiedział jej.

- Cześć, tatusiu!

Jill wyszła zza rogu. Kiedy Mike zobaczył jej uśmiech, natychmiast zapomniał o Lorimanach i wszystkim innym.

- Cześć, skarbie. Czy Adam jest w swoim pokoju?

- Nie - powiedziała Jill.

To tyle, jeśli chodzi o wszystko inne.

- A gdzie jest?

- Nie wiem. Myślałam, że jest tu, na dole.

Zaczęli go wołać. Nie odpowiadał.

- Brat miał się tobą opiekować - rzekł Mike.

- Był tu dziesięć minut temu - odparła.

- A teraz?

Jill zmarszczyła brwi.

- Myślałam, że wieczorem idziecie na mecz hokejowy.

- Idziemy.

Jill była wyraźnie poruszona.

- Skarbie, co się stało?

- Nic.

- Kiedy ostatnio widziałaś brata?

- Nie wiem. Kilka minut temu. - Zaczęła ogryzać paznokieć. - Nie powinien być z tobą?

- Na pewno zaraz wróci - powiedział Mike.

Jill najwidoczniej w to wątpiła. On też.

- Mimo to podrzucisz mnie do Yasmin? - zapytała.

- Oczywiście.

- Tylko wezmę torbę, dobrze?

- Jasne.

Jill poszła po schodach na górę. Mike spojrzał na zegarek. Mieli z Adamem za pół godziny wyjechać z domu, podwieźć Jill do przyjaciółki, a potem pojechać na Manhattan na mecz Rangersów.

Adam powinien siedzieć w domu i pilnować siostry.

Mike nabrał tchu. W porządku, na razie nie panikujmy. Postanowił dać synowi jeszcze dziesięć minut. Przejrzał pocztę i znów pomyślał o Lorimanach. Nie ma sensu zwlekać. On i Ilene podjęli już decyzję. Czas działać.

Włączył komputer, wywołał książkę telefoniczną i wyświetlił numery kontaktowe Lorimanów. Był wśród nich numer telefonu komórkowego Susan Loriman. On i Tia nigdy do niej nie dzwonili, ale tak to już jest z sąsiadami - dobrze mieć wszystkie numery ich telefonów w razie jakiegoś nagłego wypadku.

Takiego jak ten.

Wybrał numer. Susan odebrała po drugim sygnale.

- Halo?

Miała ciepły, łagodny głos, niemal jakby ściszony. Mike odkaszlnął.

- Tu Mike Baye - powiedział.

- Wszystko w porządku?

- Tak. Chciałem powiedzieć, nic nowego. Jesteś sama? Cisza.

- Zwróciliśmy to DVD.

Usłyszał inny głos - chyba Dantego - pytający:

- Kto to?

- Wypożyczalnia - powiedziała.

No tak, pomyślał Mike, nie jest sama.

- Masz mój numer telefonu?

- Wkrótce. Dzięki. Trzask.

Mike potarł twarz rękami. Wspaniale. Po prostu wspaniale.

- Jill!

Pojawiła się na szczycie schodów.

- Co?

- Co Adam mówił, kiedy wrócił do domu?

- Powiedział tylko „cześć, pętaku”. Uśmiechnęła się.

Mike jakby słyszał syna. Adam kochał siostrę, a ona jego. Przeważnie rodzeństwa się kłócą, ale im rzadko się to zdarzało. Nieważne, jak zły czy ponury był Adam, nigdy nie wyżywał się na młodszej siostrze.

- Nie domyślasz się, dokąd mógł pójść?

Jill pokręciła głową.

- Nic mu nie jest?

- Nic, nie martw się. Za kilka minut zawiozę cię do Yasmine, dobrze?

Mike wbiegł po schodach, przeskakując po dwa stopnie. Poczuł ukłucie bólu w kolanie - stara kontuzja z czasów, gdy grał w hokeja. Przed kilkoma miesiącami zoperował mu je znajomy chirurg ortopeda, David Gold. Mike powiedział mu, że nie chciał zrezygnować z hokeja, i zapytał, czy gra spowodowała pogłębienie urazu.

- Ty mi to powiedz - rzekł David, wypisując mu receptę na percocet. - Nie miewam tu wielu byłych szachistów.

Mike otworzył drzwi pokoju Adama. Nikogo. Rozejrzał się, szukając czegoś, co powiedziałoby mu, gdzie się podział syn. Nie znalazł.

- Chyba nie poszedł na... - powiedział na głos.

Spojrzał na zegarek. Adam zdecydowanie powinien być już w domu - powinien być tu cały czas. Jak mógł zostawić siostrę samą? Wiedział, że tak nie można. Mike wyjął komórkę i wcisnął przycisk szybkiego wybierania. Usłyszał sygnał, a potem głos Adama proszący o pozostawienie wiadomości.

- Gdzie jesteś? Zaraz musimy jechać na mecz Rangersów. Zostawiłeś siostrę samą? Zaraz do mnie zadzwoń.

Nacisnął klawisz kończący rozmowę.

Minęło jeszcze dziesięć minut. Żadnych wieści od Adama. Mike zadzwonił ponownie. Zostawił drugą wiadomość, zgrzytając zębami.

- Tato? - powiedziała Jill.

- Tak, kochanie?

- Gdzie jest Adam?

- Na pewno wkrótce wróci do domu. Słuchaj, zawiozę cię do Yasmin, a potem wrócę tu po twojego brata, dobrze?

Mike zadzwonił i zostawił Adamowi trzecią wiadomość, wyjaśniając, że zaraz wróci. Przypomniał sobie, jak już kiedyś to robił - zostawiał kolejne wiadomości na poczcie głosowej - gdy Adam uciekł z domu i przez dwa dni nie mieli od niego żadnych wieści. Mike i Tia szaleli, próbując go znaleźć, a w końcu okazało się, że niepotrzebnie.

Lepiej, żeby nie bawił się w to znowu, pomyślał. I niemal zaraz poprawił się: Boże, mam nadzieję, że on znów się w to bawi.

Wziął kartkę, napisał krótką notatkę i zostawił ją na kuchennym stole.

Adamie!

Odwożę Jill, bądź gotowy, kiedy wrócę.

Jill miała plecak z emblematem New York Rangers z tyłu. Nie przepadała za hokejem, lecz ten plecak uprzednio należał do Adama. Jill lubiła rzeczy, które dostawała po Adamie. Ostatnio zaczęła nosić o wiele na nią za dużą zieloną wiatrówkę z czasów, gdy mały Adam grał w hokeja. Jego nazwisko było wytłoczone po prawej stronie piersi.

- Tato?

- Co, kochanie?

- Martwię się o Adama.

Nie powiedziała tego jak dziewczynka udająca dorosłą, lecz jak dziecko zbyt mądre na swój wiek.

- Dlaczego tak mówisz?

Wzruszyła ramionami.

- Powiedział ci coś?

- Nie.

Mike wjechał na ulicę, przy której mieszkała Yasmin, mając nadzieję, że Jill powie coś więcej. Nie powiedziała.

Dawniej - kiedy Mike był chłopcem - podwoziło się dzieci i odjeżdżało, ewentualnie czekało się w samochodzie, aż otworzą się drzwi frontowe. Teraz odprowadzało się swoje pociechy aż do drzwi. Zazwyczaj to trochę irytowało Mike’a, ale kiedy jego córka miała zostać gdzieś na noc, szczególnie w tak młodym wieku, lubił spotkać się z gospodarzami. Zapukał do drzwi i otworzył mu Guy Novak, ojciec Yasmine.

- Cześć, Mike.

- Cześć, Guy.

Guy wciąż był w garniturze, chociaż już rozwiązał krawat. Miał zbyt ekstrawaganckie okulary w szylkretowych oprawkach i artystycznie zmierzwione włosy. Guy był jednym z wielu mieszkańców miasteczka pracujących na Wall Street i Mike za Boga nie mógł pojąć, co oni wszyscy robią. Fundusze hedgingowe, konta powiernicze, usługi kredytowe, pierwsze sprzedaże akcji spółek na rynku publicznym, praca na giełdzie, rynek ubezpieczeń czy sprzedaż akcji - wszystko to było dla Mike’a jedną wielką finansową zagadką.

Guy od lat był rozwiedziony i według plotek, jakie przekazywała Mike’owi jedenastoletnia córka, często chodził na randki.

- Jego dziewczyny zawsze podlizują się Yasmin - poinformowała go Jill. - To nawet zabawne.

Jill przecisnęła się obok nich.

- Cześć, tato.

- Cześć, kruszynko.

Mike zaczekał chwilę, patrząc, jak znika w drzwiach, po czym odwrócił się do Guya Novaka. Może to seksizm, ale uważał, że dziecko powinno pozostać przy matce. Jakoś nie podobało mu się to, że jego nieletnia córka ma spać pod jednym dachem z samotnym mężczyzną - chociaż to nie powinno mieć żadnego znaczenia. Mike czasem opiekował się dziewczętami, kiedy nie było Tii. Mimo wszystko...

Obaj stali i patrzyli na siebie. Mike pierwszy przerwał milczenie.

- A zatem - zaczął - co zaplanowałeś na dziś wieczór?

- Może zabiorę je do kina - powiedział Guy. - Lody u Baugarta. I... hm... mam nadzieję, że nie masz nic przeciwko temu. Wieczorem przyjdzie do mnie przyjaciółka. Pojedzie z nami.

- Żaden problem - odparł Mike, myśląc, że to nawet lepiej.

Guy obejrzał się za siebie. Kiedy zobaczył, że obie dziewczynki weszły do domu, odwrócił się z powrotem do Mike’a.

- Masz chwilkę? - zapytał.

- Jasne, o co chodzi?

Guy wyszedł na ganek. Zaczekał, aż zamkną się drzwi. Popatrzył na ulicę i wepchnął ręce do kieszeni. Mike widział jego twarz z profilu.

- Wszystko w porządku? - zapytał Mike.

- Jill była wspaniała - rzekł Guy.

Mike nie wiedział, jak na to zareagować, więc milczał.

- Nie wiem, co robić. Chce powiedzieć, że jako rodzice robimy wszystko, co możemy, no nie? Staramy się jak najlepiej je wychować, odżywiać i kształcić. Yasmin już w bardzo młodym wieku musiała się uporać z rozwodem rodziców. Jednak poradziła sobie z tym. Była szczęśliwa, otwarta i lubiana. A potem, no cóż, dzieje się coś takiego.

- Mówisz o tej historii z panem Lewistonem?

Guy kiwnął głową. Przygryzł wargę i broda zaczęła mu się trząść.

- Widziałeś, jak zmieniła się Yasmin, prawda?

Mike zdecydował się powiedzieć prawdę.

- Sprawia wrażenie bardziej zamkniętej w sobie.

- Czy wiesz, co powiedział jej Lewiston?

- Nie mam pojęcia.

Guy zamknął oczy, nabrał tchu i znów je otworzył.

- Sądzę, że Yasmin przeszkadzała na lekcji, nie uważała albo coś, nie wiem. Kiedy rozmawiałem z Lewistonem, powiedział, że dwukrotnie ją napominał. Problem w tym, że Yasmin ma wąsik. Niezbyt obfity, wiesz, ale widoczny. Nie jest to coś, na co ojciec zwróciłby uwagę, a jej matka... cóż, nie ma jej, a ja nigdy nie pomyślałem o elektrolizie czy innym zabiegu. W każdym razie Lewiston wyjaśniał rolę chromosomów, a ona szeptała na końcu klasy i w końcu nie wytrzymał. „Niektóre kobiety wykazują męskie cechy, takie jak zarost - słyszysz, Yasmin?” - powiedział. Albo coś w tym rodzaju.

- Okropne - rzekł Mike.

- Niewybaczalne, prawda? Nie przeprosił od razu, ponieważ, jak twierdzi, nie chciał skupiać uwagi uczniów na tym, co powiedział. A tymczasem wszystkie dzieci w klasie pękały ze śmiechu. Yasmin była potwornie upokorzona. Zaczęli ją nazywać Brodatą Damą lub XY - jak męski chromosom. Przeprosił następnego dnia i kazał dzieciom przestać, a ja poszedłem i nawrzeszczałem na dyrektora, ale to wszystko musztarda po obiedzie, rozumiesz mnie?

- Rozumiem.

- Dzieciaki.

- Taak.

- Jill nadal trzyma z Yasmin... i tylko ona. Zdumiewające u jedenastolatki. Wiem, że zapewne ma przez to przykrości.

- Potrafi sobie radzić - odparł Mike.

- To dobre dziecko.

- Yasmin też.

- Powinieneś być z niej dumny. Tylko tyle chciałem powiedzieć.

- Dzięki - powiedział Mike. - To minie, Guy. Daj im trochę czasu.

Guy odwrócił wzrok.

- Kiedy byłem w trzeciej klasie, chodził ze mną niejaki Eric Hellinger. Zawsze miał na twarzy szeroki uśmiech. Ubierał się jak palant, ale zdawał się nie zwracać na to uwagi, wiesz? Zawsze był uśmiechnięty. Pewnego dnia zwymiotował w czasie lekcji. To było paskudne. Smród był tak okropny, że musieliśmy wyjść z klasy. Od tego czasu dzieci zaczęły z niego drwić. Nazywały go Smrodinger. Bez końca. Życie Erica się zmieniło. Uśmiech znikł z jego twarzy i prawdę mówiąc, nawet kiedy po latach zobaczyłem go w liceum, odniosłem wrażenie, że ten uśmiech nigdy nie wrócił.

Mike nic nie powiedział, ale znał podobną historię. Każde dziecko ma taką o swoim Ericu Hellingerze lub Yasmin Novak.

- Nie będzie lepiej, Mike. Dlatego wystawiam dom na sprzedaż. Nie chcę się wyprowadzać. Jednak nie wiem, co innego mógłbym zrobić.

- Gdybyśmy z Tią mogli ci w czymś pomóc... - zaczął Mike.

- Jestem wdzięczny za propozycję. I jestem wdzięczny za to, że pozwoliliście Jill zostać u nas na noc. To bardzo wiele znaczy dla Yasmin. I dla mnie. Dlatego dziękuję.

- Nie ma za co.

- Jill mówiła, że dziś wieczorem zabierasz Adama na mecz hokeja.

- Taki mam zamiar.

- Zatem nie zatrzymuję cię dłużej. Dziękuję, że mnie wysłuchałeś.

- Bardzo proszę. Masz mój numer telefonu komórkowego?

Guy kiwnął głową. Mike poklepał go po ramieniu i ruszył z powrotem do samochodu.

Takie jest życie - nauczyciel na dziesięć sekund traci panowanie nad sobą i całkowicie zmienia życie dziewczynki. Szaleństwo, jeśli się zastanowić. I sprawiło, że Mike zaczął się zastanawiać.

Czy jego synowi przydarzyło się coś podobnego? Czy jakiś incydent, może zupełnie błahy, zmienił Adama?

Mike myślał o filmach o podróży w czasie, w których cofasz się w przeszłość i zmieniasz jakiś drobiazg, a ten potem zmienia wszystko na zasadzie rozchodzących się po wodzie kręgów. Gdyby Guy cofnął się w czasie i nie puścił Yasmin do szkoły tamtego dnia, czy wszystko byłoby tak jak przedtem? Czy Yasmin byłaby szczęśliwsza, czy też zmuszona do przeprowadzki? Ponieważ wcześnie przekonała się, jak okrutni potrafią być ludzie, może ostatecznie wyjdzie na tym lepiej?

Kto to wie, do licha?

Kiedy Mike wrócił do domu, nikogo w nim nie zastał. Ani śladu Adama. Żadnej wiadomości.

Wciąż myśląc o Yasmin, Mike poszedł do kuchni. Liścik, który pozostawił na kuchennym stole, nadal tam był, nietknięty. Trzy tuziny fotografii na lodówce, wszystkie równiutko ułożone w swoich magnetycznych ramkach. Mike odszukał swoje zdjęcie z Adamem z ubiegłego roku, kiedy poszli na Six Flags Great Adventure. Mike zwykle bał się górskich kolejek, lecz syn jakoś zdołał go przekonać, żeby spróbował przejechać się czymś, co - najzupełniej słusznie - nazywano zamrażaczem. Mike był zachwycony.

Kiedy ojciec i syn wysiedli, pozowali do głupiego zdjęcia z facetem przebranym za Batmana. Obaj mieli włosy zmierzwione od pędu i z idiotycznymi uśmiechami obejmowali Batmana.

To było latem zeszłego roku.

Teraz Mike przypomniał sobie, jak z mocno bijącym sercem siedział w wagoniku kolejki, czekając na początek jazdy. Obrócił się do Adama, który posłał mu łobuzerski uśmiech i powiedział: „Trzymaj się mocno”, a wtedy, właśnie wtedy, przeniósł się myślami dziesięć lat wstecz, kiedy Adam miał cztery latka, obaj byli w tym parku i tłum ludzi walił na pokaz kaskaderki, nieprzeliczony tłum, a Mike trzymał synka za rękę i powiedział „Trzymaj się mocno”. Poczuł, jak rączka Adama ściska jego dłoń, lecz tłum gęstniał i rączka wyślizgnęła się z dłoni, a wtedy Mike poczuł potworny strach, jakby fala spadła na nich na plaży i cofając się, porwała syna. Rozdzielono ich zaledwie na kilka sekund, najwyżej dziesięć, lecz Mike nigdy nie zapomni tych chwil mrożących krew w żyłach.

Przez całą minutę gapił się w przestrzeń. Potem wziął telefon i znów zadzwonił do Adama.

- Proszę, zadzwoń do domu, synu. Martwię się o ciebie. Zawsze jestem po twojej stronie, obojętnie, co się dzieje. Kocham cię. Zadzwoń do mnie, dobrze?

Rozłączył się i czekał.

■ ■ ■

Adam odsłuchał ostatnią wiadomość od ojca i o mało się nie rozpłakał.

Zastanawiał się, czy nie oddzwonić. Mógłby wybrać numer telefonu ojca i powiedzieć, żeby po niego przyjechał, a potem poszliby na mecz Rangersów razem z wujkiem Mo i może Adam powiedziałby im wszystko. Trzymał w ręku komórkę. Numer ojca miał numer jeden w opcji szybkiego wybierania. Palec Adama zawisł nad tym klawiszem. Wystarczyło go przycisnąć.

- Adam? - powiedział głos za jego plecami. Zabrał palec.

- Chodźmy.

11

Betsy Hill patrzyła, jak jej mąż Ron wprowadza swoje audi do garażu. Był takim przystojnym mężczyzną. Jego szpakowata czupryna ostatnio mocno posiwiała, lecz niebieskie oczy, tak podobne do oczu zmarłego syna, wciąż błyszczały, a twarz pozostała gładka. W przeciwieństwie do większości swoich kolegów z college’u utrzymywał płaski brzuch, ćwicząc i uważając na to, co je.

Wydrukowany obrazek ze strony MySpace leżał przed nią na stole. Przez ostatnią godzinę siedziała tu i zastanawiała się, co robić. Bliźniaczki zawiozła do siostry.

Usłyszała odgłos otwieranych drzwi od garażu i głos Rona.

- Bets?

- W kuchni, kochanie.

Ron wpadł do kuchni z uśmiechem na ustach. Od dawna nie widziała, jak się uśmiecha, i gdy tylko to zobaczyła, wsunęła zdjęcie pod gazetę. Chciała choć na kilka minut zatrzymać ten uśmiech.

- Cześć - powiedział Ron.

- Cześć, jak było w pracy?

- Dobrze. - Wciąż się uśmiechał. - Mam niespodziankę.

- Och?

Ron podszedł do niej, pochylił się i pocałował ją w policzek, po czym rzucił na stół jakąś broszurę. Betsy sięgnęła po nią.

- Tygodniowy rejs - powiedział. - Spójrz na trasę, Bets. Zaznaczyłem stronę z formularzem rezerwacji.

Otworzyła zaznaczoną stronę i spojrzała. Statek wypływał z Miami Beach i płynął na Bahamy, St. Thomas oraz jakąś prywatną wyspę należąca do tej linii żeglugowej.

- Ta sama trasa - powiedział Ron. - Taka sama jak naszej podróży poślubnej. Oczywiście, inny statek. Tamten już nie pływa. Ten jest zupełnie nowy. I wziąłem górny pokład - kabinę z balkonem. Mam nawet kogoś, kto zajmie się Bobby i Kari.

- Nie możemy zostawić bliźniaczek na tydzień.

- Na pewno możemy.

- Są zbyt wrażliwe, Ron.

Jego uśmiech zaczął przygasać.

- Nic im nie będzie.

Chce, by to odeszło, pomyślała. Rzecz jasna, nie ma w tym nic złego. Życie toczy się dalej. On w ten sposób próbował sobie z tym poradzić. Chciał, by to minęło. I wiedziała, że w końcu zapragnie, żeby i ona odeszła. Może zostanie ze względu na bliźniaczki, ale wszystkie dobre wspomnienia - pierwszy pocałunek przed biblioteką, noc na brzegu, cudowna podróż poślubna skąpana w słońcu, zdrapywanie okropnej tapety w ich pierwszym własnym domu, chwile na targu, gdzie zaśmiewali się do łez - wszystko to przepadło.

Kiedy Ron na nią patrzy, widzi swego martwego syna.

- Bets?

Skinęła głową.

- Może masz rację.

Usiadł przy niej i wziął ją za ręką.

- Rozmawiałem dziś z Syem. Potrzebują kierownika nowego oddziału w Atlancie. To byłaby wspaniała okazja.

Chce uciec, pomyślała ponownie. Na razie chce, żeby była z nim, lecz jej widok zawsze będzie przywoływał bolesne wspomnienia.

- Kocham cię, Ron.

- Ja też cię kocham, skarbie.

Chciała, żeby był szczęśliwy. Chciała pozwolić mu odejść, ponieważ Ron naprawdę tego potrzebował. Musiał uciec. Nie umiał stawić temu czoła. Nie mógł uciec z nią. Ona zawsze będzie przypominała mu Spencera, tamtą straszną noc na dachu szkoły. Jednak kochała go, potrzebowała. Czy to samolubne, czy nie, przerażała ją myśl, że go straci.

- Co sądzisz o Atlancie? - zapytał.

- Nie wiem.

- Spodoba ci się tam.

Przez całe życie mieszkała w New Jersey.

- To sporo do przemyślenia - powiedział. - Zróbmy to krok po kroku. Najpierw rejs, dobrze?

- Dobrze.

On chce być gdziekolwiek, byle nie tu, pomyślała. Chce cofnąć czas. Ja zrobię, co w mojej mocy, ale to się nie uda. Nie da się cofnąć czasu. Nigdy. Szczególnie jeśli ma się bliźniaczki.

- Pójdę się przebrać - powiedział Ron.

Znów pocałował ją w policzek. Wargi miał zimne. Jakby już odszedł. Straci go. Może to potrwa trzy miesiące albo dwa lata, ale jedyny mężczyzna, którego kochała, w końcu ją zostawi. Czuła, jak się od niej odsuwa nawet wtedy, kiedy ją całował.

- Ron?

Przystanął z ręką na poręczy schodów. Obejrzał się z taką miną, jakby został przyłapany, jakby nie udało mu się uciec. Zgarbił się.

- Muszę ci coś pokazać - powiedziała Betsy.

■ ■ ■

Tia siedziała w sali konferencyjnej bostońskiego hotelu Four Seasons, a Brett, komputerowy guru kancelarii, bawił się laptopem. Spojrzała na wyświetlacz komórki i zobaczyła, że dzwoni Mike.

- W drodze na mecz?

- Nie - odparł.

- Co się stało?

- Adama nie ma w domu.

- Nie wrócił?

- Wrócił do domu, posiedział trochę w swoim pokoju, a potem wyszedł.

- Zostawił Jill samą?

- Tak.

- To do niego niepodobne.

- Wiem.

- Chcę powiedzieć, że bywał nieodpowiedzialny i w ogóle, ale zostawić siostrę bez opieki...

- Wiem.

Tia zastanawiała się chwilę.

- Próbowałeś dzwonić na jego komórkę?

- Oczywiście, że próbowałem. Myślisz, że jestem głupi?

- Hej, nie wyżywaj się na mnie - powiedziała Tia.

- To nie zadawaj mi takich pytań, jakbym był idiotą. Oczywiście, że do niego dzwoniłem. Kilka razy. Nawet zostawiłem mu - czekam na oklaski - wiadomości, żeby do mnie oddzwonił.

Tia zauważyła, że Brett udaje, że nie słucha. Odeszła na bok.

- Przepraszam - rzekła. - Nie chciałam...

- Ja też. Oboje jesteśmy spięci.

- Co powinniśmy zrobić?

- A co możemy zrobić? - zapytał Mike. - Zaczekam tutaj.

- A jeśli nie wróci do domu?

Milczeli chwilę.

- Nie chcę, żeby szedł na te prywatkę - oznajmił Mike.

- Ja też nie.

- Jednak jeśli tam pójdę i go powstrzymam...

- To też będzie niezręczne.

- Co o tym sądzisz?

- Sądzę, że mimo to powinieneś pójść i go powstrzymać. Możesz spróbować zrobić to delikatnie.

- Ciekawe jak?

- Nie mam pojęcia. Ta prywatka rozpocznie się dopiero za parę godzin. Mamy czas do namysłu.

- Taak, dobrze. Może będę miał szczęście i znajdę go wcześniej.

- Próbowałeś dzwonić do jego przyjaciół? Do Clarka lub Olivii?

- Tia.

- Racja, oczywiście próbowałeś. Mam wrócić do domu?

- Po co?

- Nie wiem.

- Nic nie możesz zrobić. Panuję nad sytuacją. Właściwie nie powinienem był dzwonić.

- Ależ tak, powinieneś. Nie próbuj mnie chronić przed czymś takim. Chcę być na bieżąco.

- Będziesz, nie bój się.

- Zadzwoń, kiedy się odezwie.

- Dobrze. Rozłączyła się.

Brett podniósł głowę znad komputera.

- Problem?

- Słyszałeś?

Brett wzruszył ramionami.

- Dlaczego nie sprawdzisz raportu E-SpyRight z jego komputera?

- Może później powiem Mike’owi, żeby to zrobił.

- Możesz zrobić to stąd.

- Myślałam, że mogę uzyskać raport tylko z mojego komputera.

- Nie. Masz do niego dostęp przez Internet.

Tia zmarszczyła brwi.

- To chyba niezbyt bezpieczne.

- Musisz podać swoje dane i hasło. Trzeba wejść na stronę E-SpyRight i się zarejestrować. Może wasz dzieciak otrzymał e-maila albo inną wiadomość.

Tia zastanawiała się.

Brett znów zajął się swoim laptopem i coś wpisał. Potem obrócił komputer ekranem do niej. Zobaczyła stronę domową E-SpyRight.

- No... kupię sobie na dole jakiś napój - rzekł. - Chcesz coś?

Przecząco pokręciła głową.

- Jest twój - powiedział Brett.

Poszedł do drzwi. Tia opadła na fotel i zaczęła stukać w klawiaturę. Wywołała raport i zapytała o dzisiejsze zapisy. Nie było prawie nic, oprócz szybkiej wymiany zdań z tajemniczym CeeJay8115.

CeeJay8115: Co się stało?

HockeyAdam1117: Jego matka zaczepiła mnie po szkole.

CeeJay8115: Co mówiła?

HockeyAdam1117: Ona coś wie.

CeeJay8115: Co jej powiedziałeś?

HockeyAdam1117: Nic. Uciekłem.

CeeJay8115: Porozmawiamy wieczorem.

Tia przeczytała to jeszcze raz. Potem wyjęła komórkę i użyła szybkiego wybierania.

- Mike?

- Co?

- Znajdź go. Znajdź go, obojętnie jak.

■ ■ ■

Ron trzymał w palcach fotografię.

Patrzył na nią, ale Betsy wiedziała, że już jej nie widzi. Mowa jego ciała zdradzała coś więcej niż niepokój. Skręcał się i sztywniał. Położył zdjęcie na stole i założył ręce na piersi. Potem znowu podniósł fotografię.

- Co to zmienia? - zapytał.

Zaczął szybko mrugać, jak jąkała usiłujący wymówić szczególnie trudne słowo. To przeraziło Betsy. Ron nie mrugał tak od lat. Teściowa wyjaśniła jej, że kiedy był w drugiej klasie, często był bity i ukrywał to przed nią. Wtedy zaczął się ten nerwowy tik. Przeszedł mu z wiekiem. Teraz rzadko dawał o sobie znać. Nawet po tym, jak dowiedzieli się o Spencerze, Betsy nie widziała, by mąż mrugał.

Teraz żałowała, że pokazała mu to zdjęcie. Kiedy Ron wszedł do domu i wyciągnął po nie rękę, mogła dać mu po łapie i schować je.

- Tamtej nocy nie był sam - oznajmiła.

- Co z tego?

- Nie słyszałeś, co powiedziałam?

- Może najpierw poszedł gdzieś z przyjaciółmi. Co z tego?

- Dlaczego nic o tym nie powiedzieli?

- Kto to wie? Bali się, może Spencer kazał im nie mówić, a może - prawdopodobnie - pomyliłaś datę. Pewnie widział się z nimi przez chwilę i poszedł. Albo to zdjęcie zostało wykonane wcześniej.

- Nie. Rozmawiałam z Adamem Baye’em po szkole...

- Co takiego?

- Czekałam, aż skończą się zajęcia. Pokazałam mu tę fotografię.

Ron tylko pokręcił głową.

- Uciekł przede mną. Zdecydowanie coś ukrywa.

- Na przykład co?

- Nie wiem. Pamiętaj jednak, że Spencer miał podbite oko, kiedy znalazła go policja.

- Wyjaśnili to. Zapewne stracił przytomność i upadł na twarz.

- A może ktoś go uderzył.

- Nikt go nie uderzył, Bets - rzekł łagodniejszym tonem Ron.

Betsy zamilkła. Ron mrugał coraz szybciej. Łzy zaczęły spływać mu po policzkach. Wyciągnęła do niego rękę, ale się odsunął.

- Spencer zmieszał tabletki z wódką. Rozumiesz, Betsy?

Nie odpowiedziała.

- Nikt nie zmuszał go do kradzieży tej butelki wódki z naszego barku. Nikt nie zmuszał go, żeby wziął te proszki z mojej apteczki. Wiemy o tym, prawda? Zostawiłem tam swoje lekarstwo na receptę. Lekarstwo, o które wciąż prosiłem, choć tak naprawdę powinienem przestać je brać, prawda?

- Ron, to nie...

- Nie co? Myślisz, że tego nie rozumiem?

- Czego nie rozumiesz? - zapytała. Jednak wiedziała. - Nie winię cię, przysięgam.

- Owszem, winisz.

Pokręciła głową. Jednak Ron tego nie widział. Już wstał i wyszedł.

12

Nash był gotowy do ataku.

Czekał na parkingu przed centrum handlowym Palisades Park. Centrum reprezentowało amerykańską manię wielkości w najczystszej formie. Owszem, Mall of America w Minneapolis było większe, ale to było nowsze, zapchane olbrzymimi megasklepami pod megaarkadami, a nie tymi ślicznymi butikami jak w latach osiemdziesiątych. Były tu sklepy z cenami hurtowymi dla posiadaczy kart klubowych, cała sieć księgarń, sala IMAX, multikino z piętnastoma ekranami, Best Buy, Staples, diabelski młyn pełnej wielkości. Szerokie korytarze. Wszystko wielkie.

Reba Cordova weszła do sklepu Target.

Zaparkowała swoją butelkowozieloną acurę mdx daleko od wejścia. To pomoże, ale i tak będzie ryzykowne. Ustawili furgonetkę obok, po stronie kierowcy. Nash obmyślił plan. Pietra była teraz w środku i śledziła Rebę Cordovę. Nash tylko na chwilę wszedł do Target, żeby zrobić zakupy.

Teraz czekał na SMS od Pietry.

Zastanawiał się nad wąsami, ale nie, tutaj nie pasowały. Powinien wyglądać zwyczajnie i budzić zaufanie. Wąsy tego nie zapewniały.

Wąsy, a szczególnie takie krzaczaste, jakimi posłużył się, porywając Marianne, stanowiły dominujący akcent twarzy. Pytani o rysopis sprawcy świadkowie rzadko pamiętają coś poza wąsami. Tak więc te często spełniają swoją funkcję.

Jednak nie tym razem.

Nash został w samochodzie i przygotował się. Uczesał się, przeglądając w lusterku, i ogolił maszynką elektryczną.

Cassandra lubiła, kiedy był gładko ogolony. Nash miał gęsty zarost i po południu jego broda drapała jej policzki.

- Proszę, ogól się dla mnie, przystojniaku - mówiła Cassandra, posyłając mu kosę spojrzenie, od którego przechodził go dreszcz. - A wtedy obsypię twoją twarz pocałunkami.

Myślał o tym teraz. Myślał o jej głosie. Te wspomnienia wciąż bolały. Już dawno pogodził się z tym, że zawsze będzie cierpiał. Uczysz się żyć z bólem. On nigdy nie odejdzie.

Usiadł za kierownicą i obserwował ludzi opuszczających parking i wracających. Oni wszyscy żyli i oddychali, podczas gdy jego Cassandra była martwa. Jej piękne ciało niewątpliwie już się rozłożyło. Trudno to sobie wyobrazić.

Zadzwonił jego telefon komórkowy. Pietra przysłała wiadomość tekstową.

Przy bramce. Wychodzi.

Pospiesznie wytarł oczy kciukiem i palcem wskazującym, po czym wysiadł z samochodu. Otworzył tylne drzwi furgonetki. Zakupiony przez niego za czterdzieści dolarów pięciopozycyjny składany fotelik samochodowy Cosco Scenara, najtańszy, jaki mieli, wcześniej wyjął z pudła.

Nash obejrzał się za siebie.

Reba Cordova popychała przed sobą czerwony wózek na zakupy z kilkoma reklamówkami. Wyglądała na zaaferowaną i szczęśliwą, jak wiele owieczek z przedmieść. Zastanawiał się nad tym ich szczęściem, czy było prawdziwe, czy tylko urojone. Miały wszystko, co chciały. Ładny dom, dwa samochody, bezpieczeństwo finansowe, dzieci. Zastanawiał się, czy tego potrzebują wszystkie kobiety. Zastanawiał się, czy zapewniający im takie życie mężczyźni w biurach też tak uważają.

Za Rebą Cordovą zobaczył Pietrę. Trzymała się w pewnej odległości od śledzonej. Nash się rozejrzał. Otyły mężczyzna z długimi włosami hipisa, zmierzwioną brodą i poplamioną farbą koszulą podciągnął robocze dżinsy i ruszył w kierunku wejścia. Obrzydliwość. Nash widział go, jak krążył swoim poobijanym chevroletem caprice, tracąc kilka minut na poszukiwanie miejsca do parkowania, które oszczędzi mu dziesięciosekundowego spaceru. Ameryka grubasów.

Nash tak zaparkował furgonetkę, aby jej tylne drzwi znajdowały się tuż przy drzwiach acury. Pochylił się i zaczął manipulować przy foteliku samochodowym. Boczne lusterko ustawił tak, żeby widzieć nadchodzącą kobietę. Reba wcisnęła przycisk pilota i bagażnik się otworzył. Nash zaczekał, aż podeszła bliżej.

- Do licha! - rzekł.

Powiedział to dostatecznie głośno, żeby Reba go usłyszała. Wyprostował się i podrapał po głowie, jakby był zbity z tropu. Spojrzał na Rebę Cordovę i uśmiechnął się, usiłując wyglądać zupełnie niegroźnie.

- Fotelik samochodowy - powiedział do niej.

Reba Cordova była ładną kobietą o delikatnych lalkowatych rysach twarzy. Spojrzała i ze współczuciem kiwnęła głową.

- Kto pisze te instrukcje montażu - ciągnął. - Inżynierowie NASA?

Teraz Reba uśmiechnęła się ze zrozumieniem.

- To idiotyczne, nieprawdaż?

- Absolutnie. Kiedyś rozstawiałem Rogerowi Pack-n-Play... Roger to mój dwuletni syn. Ma pani jeden z tych zestawów? Mówię o Pack-n-Play?

- Jasne.





- Miał się łatwo rozkładać i składać, ale... no cóż, Cassandra - to moja żona - mówi, że jestem beznadziejny.

- Jak mój mąż.

Roześmiał się. Ona też. Bardzo ładnie się śmieje, pomyślał Nash. Zastanawiał się, czy mąż Reby docenia to, czy jest zabawnym człowiekiem i lubi rozśmieszać swoją żonę o lalkowatych rysach twarzy, i czy ten dźwięk wciąż budzi jego podziw i uwielbienie.

- Nie chciałbym sprawiać kłopotu - rzekł, wciąż jako Mister Przyjacielski, bezradnie rozkładając ręce - ale muszę odebrać Rogera po gimnastyce, a Cassandra i ja... no cóż, bardzo dbamy o bezpieczeństwo.

- Och, ja też.

- Dlatego nie ma mowy, żebym wiózł go bez fotelika, a zapomniałem go przełożyć, kiedy brałem drugi samochód, więc podjechałem tu kupić... wie pani, jak to jest.

- Wiem.

Nash pokazał jej instrukcję i pokręcił głową.

- Może mogłaby pani rzucić na to okiem?

Reba się zawahała. Zauważył to. Pierwotna reakcja - czysto instynktowna. W końcu był obcy. Biologia i społeczeństwo uczą nas strachu przed obcymi. Jednak ewolucja obdarzyła nas także odruchami społecznymi. Byli na parkingu, w miejscu publicznym, on wyglądał na miłego człowieka, ojca i w ogóle, miał ten fotelik samochodowy i... niegrzecznie byłoby odmówić, prawda?

Te rozważania zajęły jej tylko parę sekund, nie więcej niż dwie lub trzy, i w końcu uprzejmość wzięła górę nad instynktem samozachowawczym.

Często tak bywa.

- Jasne.

Wstawiła swoje torby do bagażnika i ruszyła ku niemu. Nash nachylił się, wsadzając głowę do furgonetki.

- Myślę, że ten pas trzeba umocować tutaj...

Reba podeszła bliżej. Nash wyprostował się, robiąc jej miejsce. Rozejrzał się. Grubas z brodą Jerry’ego Garcii i pochlapaną farbą koszulą jeszcze wlókł się do wejścia, ale nie dostrzegłby niczego poza stoiskiem z pączkami. A czasem naprawdę najłatwiej się ukryć w widocznym miejscu. Nie panikuj, nie spiesz się, nie rób zamieszania.

Reba Cordova pochyliła się i to ją zgubiło.

Nash spojrzał na odsłoniętą podstawę jej karku. Wszystko trwało tylko kilka sekund. Wyciągnął ręce i jedną nacisnął wrażliwy punkt za uchem, a drugą zatkał jej usta. W ten sposób całkowicie odciął dopływ krwi do mózgu.

Wierzgała, ale tylko przez chwilę. Nacisnął mocniej i Reba Cordova znieruchomiała. Wepchnął ją do środka, wskoczył za nią i zamknął drzwi. Pietra już robiła swoje. Zatrzasnęła drzwi samochodu Reby. Nash wyjął kluczyki z ręki nieprzytomnej kobiety. Pilotem zamknął drzwi jej samochodu. Pietra podeszła do drzwi furgonetki od strony kierowcy.

Chciała wsiąść.

- Zaczekaj - powiedział Nash.

Pietra się odwróciła.

- Nie powinniśmy się pospieszyć?

- Zachowaj spokój.

Zastanawiał się chwilę.

- O co chodzi?

- Ja poprowadzę furgonetkę - powiedział. - Chcę, żebyś ty pojechała jej wozem.

- Co takiego? Dlaczego?

- Dlatego, że jeśli zostawimy go, dowiedzą się, że tutaj ją zgarnęliśmy. Jeśli przestawimy jej samochód, może uda nam się ich zmylić.

Rzucił jej kluczyki. Potem plastikowymi kajdankami spętał Rebę. Wepchnął jej szmatę do ust. Zaczęła się szamotać.

Ujął jej delikatną, śliczną twarzyczkę w dłonie, niemal jakby zamierzał ją pocałować.

- Jeśli uciekniesz, zamiast ciebie złapię Jamie - obiecał, patrząc w te oczy lalki. - I będzie źle. Rozumiesz?

Słysząc imię swojego dziecka, Reba zamarła. Nash przeszedł na przednie siedzenie.

- Po prostu trzymaj się za mną - powiedział do Pietry. - Jedź normalnie.

Ruszyli.

■ ■ ■

Mike próbował odprężyć się przy iPodzie. Poza hokejem nie miał innych rozrywek. Nic go nie bawiło. Lubił swoją rodzinę, pracę i hokej. To ostatnie wkrótce się skończy. Lata lecą. Niełatwo się do tego przyznać. Jego praca w znacznym stopniu polegała na wielogodzinnym staniu przy stole operacyjnym. Dotychczas hokej pozwalał mu utrzymać formę. Zapewne układ krążenia nadal miał sprawny, ale reszta ciała ucierpiała. Bolały go stawy. Lekkie urazy i kontuzje przytrafiały mu się coraz częściej i dokuczały znacznie dłużej.

Po raz pierwszy czuł, że kolejka górska jego życia zaczyna toczyć się w dół, w parszywy dołek, jak mawiali jego koledzy golfiarze. Oczywiście zdajesz sobie z tego sprawę. Gdy masz trzydzieści pięć lub czterdzieści lat, wiesz, że nie jesteś już w takiej dobrej formie jak kiedyś. Jednak mechanizm negowania robi swoje. Teraz, w wieku czterdziestu sześciu lat, wiedział, że bez względu na to, co zrobi, ten zjazd będzie się stawał coraz szybszy.

Pocieszająca myśl, nie ma co.

Minuty płynęły powoli. Już nie wydzwaniał do Adama. Odbierze jego wiadomości albo nie. Mat Kearney, którego teraz słuchał, zadawał właściwe pytanie: „Dokąd stąd pójdziemy?”. Próbował zamknąć oczy i zagubić się w muzyce, ale nie zdołał. Zaczął krążyć po pokoju. To jeszcze pogarszało sprawę. Zastanawiał się, czy objechać samochodem pobliskie ulice, ale to wydawało się głupie. Spojrzał na kij do hokeja. Może ulży mu, jeśli trochę postrzela do bramki na podwórku.

Zadzwonił jego telefon komórkowy. Mike odebrał, nie patrząc na numer dzwoniącego.

- Halo?

- Jakieś wieści?

To był Mo.

- Nie.

- Zaraz przyjdę.

- Jedź na mecz.

- Nie.

- Mo...

- Oddam bilety innemu przyjacielowi.

- Ty nie masz innego przyjaciela.

- No cóż, to prawda - rzekł Mo.

- Słuchaj, dajmy mu jeszcze pół godziny. Zostaw bilety w biurze obsługi.

Mo nic nie powiedział.

- Mo?

- Jak bardzo chcesz go znaleźć?

- Jak mam to rozumieć?

- Pamiętasz, jak cię poprosiłem, żebyś pokazał mi swój telefon?

- Tak.

- Twój model ma GPS.

- Chyba nie nadążam.

- GPS. Skrót od Global Positioning System.

- Wiem, co to jest, Mo. O co ci chodzi z tym moim telefonem?

- Wiele nowych telefonów ma wbudowane kości GPS.

- To tak jak z triangulacją telewizorów dzięki przekaźnikom?

- Nie. To telewizja. A ponadto stara technologia. Ta zaczęła się zaledwie kilka lat temu, od czegoś, co nazywano osobistym lokalizatorem SIDSA. Głównie używano go u pacjentów z alzheimerem. Wkładało się do kieszeni pacjenta urządzenie wielkości karty do gry i jeśli gdzieś się zagubił, można go było znaleźć. Potem uFindKid zaczęło robić to samo z telefonami dla dzieci. Teraz ten układ jest wbudowany w niemal każdy telefon komórkowy.

- W telefonie Adama jest GPS?

- Iw twoim także, owszem. Mogę podać ci stronę internetową. Łączysz się i płacisz kartą kredytową. Klikniesz i zobaczysz taką samą mapę jak w każdym lokalizatorze GPS - jak na Mapquest - z nazwami ulic i wszystkim. Dowiesz się, gdzie dokładnie jest telefon.

Mike nic nie powiedział.

- Słyszałeś, co mówiłem?

- Tak.

- I co?

- Wchodzę w to.

Mike się rozłączył. Zalogował się do sieci i wywołał adres sieciowy swojego operatora. Wprowadził numer telefonu i podał hasło. Znalazł program GPS, kliknął hiperłącze i pojawił się wykaz opcji. Można było wziąć miesiąc usługi GPS za 49,99 dolarów, sześć miesięcy za 129,99 dolarów albo cały rok za 199,99 dolarów. Mike tak zgłupiał, że zaczął rozważać możliwości, odruchowo obliczając, która byłaby najkorzystniejsza, po czym pokręcił głową i wybrał miesięczną. Nawet nie chciał myśleć, że miałby to robić przez cały rok, choćby na znacznie lepszych warunkach.

Po kilku minutach został zaakceptowany i zobaczył następną listę. Kliknął mapę. Pojawiły się całe Stany Zjednoczone z kropką w stanie New Jersey. O rany, też mi pomoc. Wybrał ikonę ZOOM - szkło powiększające. Powoli mapa zaczęła się powiększać, najpierw pokazywała region, potem stan, następnie miasto i w końcu ulicę.

Lokalizator GPS umieścił dużą czerwoną kropkę na ulicy niedaleko miejsca, gdzie Mike był teraz. Obok znajdowało się okienko z napisem: „Najbliższy adres”. Mike najechał na nie kursorem, ale właściwie nie musiał. Już wiedział, czyj to adres.

Adam siedział u Huffów.

13

Dziewiąta wieczór. Dom Huffów spowiła ciemność.

Mike zaparkował przy krawężniku po drugiej stronie ulicy. W domu paliły się światła. Na podjeździe stały dwa samochody. Zastanawiał się, jak to rozegrać. Został w samochodzie i ponownie spróbował zadzwonić do Adama. Brak odpowiedzi. Huffowie mieli zastrzeżony numer telefonu, zapewne dlatego, że Daniel Huff był policjantem. Mike nie miał numeru komórki DJ-a, syna Huffa.

Tak więc nie miał wyboru.

Próbował wymyślić jakiś powód swojej obecności tutaj, tak by nie powiedzieć za dużo. Nic nie przychodziło mu do głowy.

I co teraz?

Rozważał powrót do domu. Chłopiec był nieletni. Nie powinien pić alkoholu, ale czy Mike nie robił tego w jego wieku? Było piwo w lesie. Były zakrapiane prywatki w domu Greenhallów. On i jego przyjaciele prawie nie używali narkotyków, ale często bywał w domu swojego kumpla zwanego Zioło, kiedy jego rodziców nie było w mieście. Tu uwaga dla rodziców: jeśli twojego dzieciaka nazywają Zioło, to zapewne nie ma to nic wspólnego z ogrodnictwem.

Mike odnalazł właściwą drogę. Czy byłby lepiej przystosowany, gdyby jego rodzice interweniowali w taki sposób?

Spojrzał na drzwi. Może po prostu powinien poczekać. Zostać tutaj i pozwolić mu pić, bawić się i w ogóle, a kiedy Adam wyjdzie, obserwować go i upewnić się, że nic mu nie jest. W ten sposób nie zawstydziłby syna i nie utracił jego zaufania.

Jakiego zaufania?

Adam zostawił siostrę samą. Nie odpowiadał na telefony. I jeszcze gorzej - był szpiegowany na każdym kroku. Jego rodzice monitorowali jego aktywność w sieci. Podsłuchiwali w najgorszy możliwy sposób.

Przypomniał sobie piosenkę Bena Foldsa. „Jeśli nie ufasz, nie można ufać tobie”.

Wciąż rozmyślał, jak to rozegrać, gdy otworzyły się frontowe drzwi Huffów. Mike zaczął się kulić w fotelu, czuł się głupio. Jednak z domu nie wyszedł żaden dzieciak, lecz kapitan Daniel Huff z policji Ridgewood.

Ojciec, którego miało nie być w domu.

Mike nie wiedział, co robić. Chociaż nie miało to większego znaczenia. Daniel Huff szedł zdecydowanym krokiem. Zmierzał prosto do Mike’a. Nie wahał się. Miał wytyczony cel.

Samochód Mike’a.

Mike się wyprostował. Napotkał spojrzenie Daniela Huffa. Ten nie pomachał do niego i nie uśmiechnął się, ale także nie zmarszczył brwi i nie wyglądał na zaniepokojonego. Może było tak dlatego, że Mike wiedział, gdzie pracuje Huff, ale wyglądał jak policjant, który zatrzymuje cię z pokerową miną, żebyś przyznał się do przekroczenia prędkości lub przewożenia worka narkotyków w bagażniku.

Kiedy Huff podszedł dostatecznie blisko, Michel opuścił szybę i zdołał się uśmiechnąć.

- Cześć, Dan - powiedział.

- Mike.

- Jechałem za szybko, panie oficerze?

Huff uśmiechnął się krzywo na ten kiepski żart. Podszedł do samochodu.

- Prawo jazdy i kartę rejestracyjną proszę.

Obaj zachichotali, niespecjalnie rozbawieni tym żartem. Huff podparł się pod boki. Mike chciał coś powiedzieć, bo wiedział, że Huff czeka na wyjaśnienie, ale nie był pewien, czy chce mu je podać.

Kiedy wymuszony śmiech ucichł i minęło kilka sekund niezręcznego milczenia, Daniel Huff przeszedł do sedna sprawy.

- Widziałem, jak zaparkowałeś tutaj, Mike.

Umilkł.

- Hm - mruknął Mike.

- Wszystko w porządku?

- Jasne.

Mike starał się nie wpaść w gniew. Jesteś gliniarzem, wielkie rzeczy. Kto tak zaczepia ludzi na ulicy, jak nie nadęty ważniak? Chociaż istotnie może się to wydać dziwne, kiedy znajomy facet zaczyna obserwować twój dom.

- Chcesz wejść?

- Szukam Adama.

- Dlatego tu zaparkowałeś?

- Tak.

- To dlaczego po prostu nie zapukałeś do drzwi?

Istny Columbo.

- Chciałem najpierw zatelefonować.

- Nie widziałem, żebyś rozmawiał przez telefon komórkowy.

- Jak długo mnie obserwowałeś, Dan?

- Kilka minut.

- W tym samochodzie jest zestaw głośnomówiący. No wiesz. Żeby mieć wolne ręce. Tak nakazują przepisy, prawda?

- Nie w zaparkowanym samochodzie. Kiedy jest zaparkowany, możesz przyłożyć telefon do ucha.

Mike’a zaczęło męczyć ta wymiana zdań.

- Czy Adam jest u DJ-a? - zapytał.

- Nie.

- Jesteś pewien?

Huff zmarszczył brwi. Mike poszedł za ciosem.

- Myślałem, że chłopcy mają się tu spotkać dziś wieczorem - powiedział Mike.

- Dlaczego tak myślałeś?

- Chyba z powodu wiadomości, którą otrzymałem. Podobno ty i Marge mieliście wyjechać, a oni zamierzali spotkać się tutaj.

Huff znów zmarszczył brwi.

- Ja miałem wyjechać?

- Na weekend. Coś w tym rodzaju.

- I myślałeś, że pozwoliłbym nastoletnim chłopcom spędzić tyle czasu w tym domu bez nadzoru?

Rozmowa przyjmowała niepożądany obrót.

- Dlaczego po prostu nie zadzwonisz do Adama?

- Dzwoniłem. Jego telefon chyba nie działa. Często zapomina go naładować.

- I dlatego przyjechałeś?

- Właśnie.

- I siedziałeś w samochodzie i nie zapukałeś do drzwi?

- Hej, Dan, wiem, że jesteś policjantem i w ogóle, ale daj mi spokój, dobrze? Ja tylko szukam syna.

- Nie ma go tu.

- A DJ? Może on wie, gdzie jest Adam.

- Jego też tu nie ma.

Oczekiwał, że Huff zaproponuje, że zadzwoni do syna. Nie zrobił tego. Mike nie chciał naciskać. To i tak zaszło za daleko. Jeśli w rezydencji Huffów planowano urządzić narkotykowe przyjęcie, teraz się ono nie odbędzie. Nie chciał dłużej rozmawiać z tym człowiekiem, dopóki nie dowie się czegoś więcej. Huff nigdy nie był jego ulubieńcem, a teraz jeszcze mniej.

Tylko jak wyjaśnić wskazania lokalizatora GPS?

- Miło było porozmawiać, Dan.

- Z tobą też, Mike.

- Gdybyś coś usłyszał o Adamie...

- Z pewnością każę mu do ciebie zadzwonić. Dobrej nocy. Szerokiej drogi.

■ ■ ■

- Kocie wąsy - powiedział Nash.

Pietra znów siedziała za kierownicą. Nash prowadził furgonetkę przez prawie pół godziny. Potem zaparkował ją w pobliżu hotelu Ramada w East Hanover. Kiedy znajdą tu jej samochód, najpierw założą, że Reba Cordova zniknęła w tym miejscu. Policja będzie się zastanawiać, dlaczego zamężna kobieta odwiedziła hotel znajdujący się tak blisko jej domu. Pomyślą, że mogła tu mieć schadzkę z kochankiem. Jej mąż będzie się upierał, że to niemożliwe.

W końcu, tak samo jak z Marianne, zapewne to wyjaśnią. Jednak to potrwa.

Wzięli ze sobą artykuły, które Reba kupiła w Target. Zostawiając je w bagażniku, mogliby naprowadzić policję na trop. Nash przejrzał zawartość reklamówek. Kupiła bieliznę, książki, a nawet kilka starych filmów familijnych na DVD.

- Słyszałaś, co powiedziałem, Reba? - Pokazał jej płytę DVD. - Kocie wąsy.

Reba była spętana jak cielak. Jej lalkowata twarz wciąż wyglądała tak krucho jak by była z porcelany. Nash wyjął jej knebel. Popatrzyła na niego i jęknęła.

- Nie szarp się - poradził. - Tylko jeszcze bardziej będzie bolało. A dość nacierpisz się później.

Reba przełknęła ślinę.

- Czego... czego chcecie?

- Pytam cię o film, który kupiłaś. - Nash znów pokazał jej DVD. - Dźwięki muzyki. Klasyka.

- Kim jesteście?

- Jeśli zadasz mi jeszcze jedno pytanie, zacznę robić ci krzywdę natychmiast. To oznacza, że będziesz cierpieć bardziej i umrzesz prędzej. A jeśli bardzo mnie rozzłościsz, złapię Jamie i zrobię z nią to samo. Rozumiesz?

Zamrugała, jakby uderzył ją w twarz. W jej oczach zabłysły łzy.

- Proszę...

- Czy pamiętasz Dźwięki muzyki, tak czy nie? Próbowała przestać płakać, łykając łzy.

- Reba?

- Tak.

- Co tak?

- Tak - zdołała wykrztusić. - Pamiętam.

Nash uśmiechnął się do niej.

- A cytat: „Kocie wąsy”. Pamiętasz go?

- Tak.

- Z której jest piosenki?

- Co?

- Piosenka. Pamiętasz tytuł tej piosenki?

- Nie wiem.

- Na pewno wiesz, Reba. Zastanów się.

Próbowała, ale widział, że strach działa paraliżująco.

- Nie pamiętasz - rzekł Nash. - W porządku. To z piosenki Moje ulubione rzeczy. Teraz przypominasz już sobie?

Kiwnęła głową.

- Tak.

Nash uśmiechnął się zadowolony.

- Dzwonki do drzwi - dodał.

Była zupełnie zdezorientowana.

- A pamiętasz ten fragment? Julie Andrews siedzi z tymi wszystkimi dziećmi, które miały złe sny, bały się burzy czy coś, i próbuje je uspokoić, więc mówi im, żeby zaczęły myśleć o swoich ulubionych rzeczach. Chce odwrócić ich uwagę, żeby się nie bały. Pamiętasz to, prawda?

Reba znów zaczęła płakać, ale zdołała kiwnąć głową.

- A one śpiewają: „Dzwonki do drzwi”. Dzwonki, a niech mnie. Tylko pomyśl. Mógłbym zapytać milion ludzi o ich pięć najbardziej ulubionych rzeczy na świecie i ani jeden - ani jeden! - nie wymieniłby dzwonków do drzwi. No wiesz, wyobraź sobie: „Moja ulubiona rzecz? No cóż, oczywiście dzwonki do drzwi. Tak, proszę pana, właśnie tak. Cholerny dzwonek do drzwi. Taa, kiedy chcę być naprawdę szczęśliwy, kiedy chcę się nakręcić, dzwonię do drzwi. Człowieku, to jest sposób. Wiesz, co mnie rozpala? Jeden z tych dzwonków, które odgrywają melodyjki. Och tak, to coś dla mnie”.

Nash zamilkł, zachichotał i potrząsnął głową.

- Prawie jakby widzieć to w Familiadzie, no nie? Dziesięć najczęściej wybieranych odpowiedzi - o twoje ulubione rzeczy - ty mówisz „dzwonki do drzwi”, a prowadzący wskazuje na tablicę i mówi: „Ze statystyki wynika...”.

Nash pisnął i skrzyżował ręce, pokazując X. Roześmiał się. Pietra też się zaśmiała.

- Proszę - powiedziała Reba. - Proszę, powiedz mi, czego chcesz.

- Dojdziemy do tego, Reba. Dojdziemy. Jednak dam ci wskazówkę.

Czekała.

- Czy imię Marianne coś ci mówi?

- Co?

- Marianne.

- Co z nią?

- Przysłała ci coś.

Przeraziła się jeszcze bardziej.

- Proszę, nie rób mi krzywdy.

- Przykro mi, Reba. Zrobię. Zrobię ci naprawdę dużą krzywdę.

A potem wgramolił się na tył furgonetki i spełnił swoją obietnicę.

14

Kiedy Mike wrócił do domu, zatrzasnął drzwi i poszedł do komputera. Chciał wywołać stronę internetową z programem GPS i ustalić, gdzie dokładnie przebywa Adam. Zastanawiał się nad tym. GPS podaje przybliżoną lokalizację, nie dokładną. Czy Adam mógł być gdzieś w pobliżu? Może przy sąsiedniej ulicy? W pobliskim lesie lub na podwórku na tyłach domu Huffów?

Już miał wywołać witrynę, gdy usłyszał pukanie do drzwi frontowych. Westchnął, wstał i spojrzał przez okno. To była Susan Loriman.

Otworzył drzwi. Teraz miała rozpuszczone włosy i była bez makijażu, a on znów nienawidził się za myśl, że to bardzo atrakcyjna kobieta. Niektóre kobiety po prostu to mają. Trudno orzec dlaczego ani jak. Mają ładne, a czasem wspaniałe twarze i figury, lecz chodzi o to coś nieuchwytnego, od czego pod mężczyzną uginają się kolana. Mike nigdy się tym nie kierował, ale jeśli nie rozpoznasz tego i nie zdajesz sobie sprawy, że istnieje, może być jeszcze groźniejsze.

- Cześć - powiedział.

- Cześć.

Nie weszła. Sąsiedzi zaczęliby mleć ozorami, gdyby ktoś ją zobaczył, a w takiej okolicy zawsze ktoś patrzył. Z rękami założonymi na piersi stała na ganku, jakby przyszła prosić sąsiada o szklankę cukru.

- Czy wiesz, dlaczego do ciebie dzwoniłem? - zapytał.

Przecząco pokręciła głową.

Zastanawiał się jak to załatwić.

- Jak wiesz, musimy zbadać najbliższych biologicznych krewnych twojego syna.

- W porządku.

Mike myślał o tym, jak zbył go Daniel Huff, o komputerze na górze, o GPS-ie w telefonie syna. Wolałby przekazać jej to powoli, ale teraz nie miał czasu na subtelność.

- To oznacza - powiedział - że musimy zbadać biologicznego ojca Lucasa.

Susan zamrugała, jakby ją spoliczkował.

- Nie chciałem tak prosto z mostu...

- Przecież zbadaliście jego ojca. Mówiliście, że nie ma wystarczającej zgodności.

Mike spojrzał na nią.

- Biologicznego ojca - powtórzył.

Zamrugała i cofnęła się o krok.

- Susan?

- To nie Dante?

- Nie. Nie Dante.

Susan Loriman zamknęła oczy.

- O Boże - szepnęła. - To niemożliwe.

- A jednak.

- Jesteś pewny?

- Tak. Nie wiedziałaś?

Nie odpowiedziała.

- Susan?

- Zamierzacie powiedzieć Dantemu?

Mike zastanawiał się nad odpowiedzią na to pytanie.

- Nie sądzę.

- Nie sądzisz?

- Nadal rozważamy wszystkie etyczne i prawne aspekty...

- Nie możecie mu powiedzieć. Dostanie szału.

Mike milczał, czekał.

- On kocha tego chłopca. Nie możecie mu tego odebrać.

- Nas interesuje przed wszystkim zdrowie Lucasa.

- I myślicie, że pomożecie mu, mówiąc, że Dante nie jest jego prawdziwym ojcem?

- Nie, ale posłuchaj mnie, Susan. Nas interesuje przede wszystkim zdrowie Lucasa. To priorytet numer jeden, dwa i trzy. Wszystkie inne schodzą na dalszy plan. W tym momencie oznacza to znalezienie jak najlepszego dawcy do przeszczepu. Tak więc nie poruszam z tobą tego tematu dlatego, że jestem wścibski albo chcę rozbić rodzinę. Mówię o tym jako zatroskany lekarz. Musimy zbadać biologicznego ojca chłopca.

Spuściła głowę. Miała łzy w oczach. Przygryzła dolną wargę.

- Susan?

- Muszę się zastanowić - powiedziała.

Zazwyczaj nalegałby, ale nie było powodu, żeby robić to teraz. Dziś wieczór nic się nie wydarzy, a on miał własne zmartwienia.

- Będziemy musieli zbadać ojca.

- Po prostu pozwól mi to przemyśleć, dobrze?

- Dobrze.

Spojrzała na niego ze smutkiem.

- Nie mów Dantemu. Proszę, Mike.

Nie czekała na odpowiedź. Odwróciła się i odeszła. Mike zamknął drzwi i ruszył na górę. Miała przed sobą parę wspaniałych tygodni. „Susan Loriman, pani syn może być śmiertelnie chory i potrzebuje przeszczepu. Och, i pani mąż dowie się przy okazji, że dziecko nie jest jego! Co dalej? Jedziemy do Disneylandu!”.

Dom był tak cichy. Mike nie był do tego przyzwyczajony. Próbował sobie przypomnieć, kiedy ostatnio siedział tu sam - bez dzieci, bez Tii - ale nie mógł. Lubił samotność. Tia wprost przeciwnie. Przez cały czas chciała przebywać wśród ludzi. Pochodziła z licznej rodziny i nienawidziła być sama. Natomiast Mike zwykle to uwielbiał.

Wrócił do komputera i kliknął ikonkę. Wybrał stronę z usługami GPS. System zapamiętał jego nazwisko, ale musiał podać hasło. Zrobił to. Głos w jego głowie krzyczał, żeby dał sobie z tym spokój. Adam musi mieć własne życie. Musi popełniać błędy i uczyć się na nich.

Czyżby był nadopiekuńczy, chcąc powetować sobie własne dzieciństwo?

Ojca Mike’a nigdy nie było. Oczywiście nie z jego winy. Był węgierskim emigrantem, który uciekł tuż przed wydarzeniami w Budapeszcie w 1956 roku. Jego ojciec, Antal Baye - nazwisko wymawiane jak bye, a nie „Baye”, i francuskiego pochodzenia, chociaż nikt nie potrafił ustalić jego rodowodu - nie mówił ani słowa po angielsku, kiedy wylądował na wyspie Ellis. Zaczynał od zmywania talerzy i jakoś zdołał uzbierać dość pieniędzy, aby otworzyć maleńkie bistro przy MacCarter Highway w Newark, w którym harował siedem dni w tygodniu, żeby utrzymać siebie i rodzinę

W bistrze podawano śniadania, obiady i kolacje, sprzedawano komiksy i karty baseballowe, gazety i periodyki, cygara i cygaretki. Bilety na loterię przynosiły spory dochód, chociaż Antal nigdy nie lubił ich sprzedawać. Uważał, że oddaje kiepską przysługę społeczeństwu, zachęcając swoją ciężko pracującą klientelę do wyrzucania pieniędzy na złudne marzenia. Nie wzdragał się przed sprzedawaniem papierosów - ich kupno to twój wybór i wiesz, w co się pakujesz. Jednak nie chciał sprzedawać złudzeń ani łatwych pieniędzy.

Ojciec Mike’a nigdy nie miał czasu, aby chodzić na mecze hokejowe jego dziecięcej drużyny. Tak było i już. Tacy mężczyźni jak on po prostu tego nie robili. Interesowało go wszystko, co było związane z jego synem, i zawsze wypytywał go, gdyż chciał znać każdy szczegół, lecz praca nie pozwalała mu na żaden rodzaj wypoczynku, a już na pewno na przesiadywanie na meczach. Ten jeden raz, kiedy przyszedł, gdy Mike miał dziewięć lat i grał pod gołym niebem, zmęczony po pracy ojciec zasnął oparty o drzewo. Nawet tamtego dnia Antal miał na sobie roboczy fartuch, którego biel plamiły ślady tłuszczu z porannych kanapek.

Tak Mike zawsze widział swojego ojca, w tym białym fartuchu, za ladą, sprzedającego dzieciom słodycze, uważającego na złodziei, odgrzewającego zapiekanki i hamburgery.

Kiedy Mike miał dwanaście lat, ojciec próbował powstrzymać miejscowego oprycha, który go okradał. Oprych strzelił do ojca i zabił go. Tak po prostu.

Stracili bistro. Matka schowała się na dnie butelki i nie wyszła, dopóki wczesny alzheimer nie zniszczył jej mózgu do tego stopnia, że nie robiło to już żadnej różnicy. Obecnie przebywała w domu starców w Caldwell. Mike odwiedzał ją raz w miesiącu. Nie miała pojęcia, kim on jest. Czasem mówiła na niego Antal i pytała, czy ma zrobić sałatkę ziemniaczaną dla tłumu klientów w porze lunchu.

Takie jest życie. Dokonujesz trudnych wyborów, porzucasz ojczyznę i wszystko, co kochasz, zostawiasz to, co masz, płyniesz przez pół świata do obcego kraju, budujesz sobie nowe życie - a jakiś bezwartościowy gnojek kończy to, naciskając spust.

Dramat, który Mike przeżył w tak młodym wieku, ukierunkował go. Dajesz upust wściekłości albo ją tłamsisz. Stał się lepszym zawodnikiem i lepszym studentem. Studiował, ciężko pracował i zawsze był zajęty, ponieważ kiedy jesteś zajęty, nie myślisz o tym, co mogłoby być.

Na ekranie monitora pojawiła się mapa. Tym razem czerwona kropka migała. Z krótkiej instrukcji Mike dowiedział się, że oznacza to, iż dana osoba porusza się, zapewne samochodem. Na stronie znajdowało się wyjaśnienie, że lokalizatory GPS skracają czas pracy baterii. Aby zaoszczędzić energię, nie wysyłają ciągłego sygnału, ale impulsy w trzyminutowych odstępach. Jeśli osoba nie będzie się przemieszczać przez ponad pięć minut, GPS wyłączy się i włączy ponownie dopiero wtedy, kiedy zarejestruje ruch.

Jego syn przekraczał most Jerzego Waszyngtona.

Po co Adam to robił?

Mike czekał. Adam najwyraźniej jechał samochodem. Czyim? Mike patrzył, jak migająca czerwona kropka przesuwa się po Cross Bronx Expressway i Major Deegan do Bronksu. Dokąd on jedzie? To bez sensu. Po dwudziestu minutach czerwona kropka zatrzymała się na Tower Street. Mike kompletnie nie znał tej okolicy.

I co teraz?

Zostać tu i obserwować czerwoną kropkę? To nie miało sensu. Jednak jeśli zacznie szukać Adama, ten tymczasem może ruszyć dalej.

Mike gapił się na czerwoną kropkę.

Kliknął ikonę podającą adres. Sto dwadzieścia osiem Tower Street. Najechał kursorem na ten adres. Z łącza wynikało, że to prywatna posiadłość. Zażądał zdjęcia satelitarnego - w tym momencie mapa zmieniła się w to, co zapowiadała nazwa: zrobioną przez satelitę fotografię ulicy. Niewiele pokazywała, poza dachami budynków stojących wzdłuż ulicy. Przesunął po niej kursorem, szukając hiperłączy. Niewiele się pojawiło.

Po kogo lub dokąd pojechał jego syn?

Zapytał o numer telefonu 128 Tower Street. Nie uzyskał go, ponieważ był to budynek czynszowy. Musiałby podać numer mieszkania.

I co teraz?

Wywołał Mapquest. Na starcie włączył się domyślny adres oznaczony jako DOM. To zwyczajne słowo nagle wydawało się zbyt ciepłe i osobiste. Kalkulator podał, że podróż na Tower Street zajmie mu czterdzieści dziewięć minut.

Mike postanowił pojechać i zobaczyć, co się dzieje.

Wziął laptop z wbudowaną bezprzewodową kartą sieciową. Jeśli Adama już tam nie będzie, zamierzał jeździć po okolicy, aż uda mu się podłączyć do czyjejś sieci bezprzewodowej i ponownie odszukać go przez GPS.

Dwie minuty później Mike wsiadł do samochodu i ruszył.

15

Wjeżdżając na Tower Street, niedaleko od miejsca, gdzie według GPS-u znajdował się Adam, Mike rozglądał się, szukając swojego syna, znajomej twarzy lub pojazdu. Czy któreś z nich miało prawo jazdy? Olivia Burchell, pomyślał. Czy już skończyła siedemnaście lat? Nie był tego pewien. Chciał sprawdzić przez GPS, czy Adam wciąż jest w tej okolicy. Zjechał na pobocze i włączył komputer. Nie znalazł żadnej sieci bezprzewodowej.

Tłum za szybą jego samochodu składał się z ubranych na czarno młodych ludzi o bladych twarzach, pomalowanych czarną szminką wargach i rzęsach ociekających od czarnego tuszu. Mieli łańcuchy oraz poprzebijane w dziwnych miejscach twarze (i zapewne pępki), obowiązkowe tatuaże, którymi najlepiej możesz dowieść, że jesteś niezależny i oryginalny, choć robisz dokładnie to samo co wszyscy twoi przyjaciele. Nikt nie czuje się dobrze w swojej skórze. Ubogie dzieci chcą wyglądać na bogate, toteż noszą drogie buty sportowe i hiphopową biżuterię. Bogate chcą wyglądać na ubogie, preferują więc styl gangsta i udają twardzieli, przepraszając w ten sposób za swoje bogactwo i to, co uważają za błędy rodziców, które niewątpliwie wkrótce powielą. A może działo się tu coś mniej dramatycznego? A może po prostu wszędzie dobrze, gdzie nas nie ma? Mike nie był pewien.

Tak czy inaczej cieszył się, że Adam ograniczył się do noszenia czarnych strojów. Na razie żadnych kolczyków, tatuaży czy makijażu. Na razie.

Emosi - według Jill już nie nazywali się gotami, chociaż jej przyjaciółka Yasmine twierdziła, że to dwa różne odłamy, co prowadziło do długich dyskusji - dominowali tutaj. Pałętali się z otwartymi ustami i szklistymi oczami, zgarbieni jak ofermy batalionowe. Jedni wystawali przed nocnym klubem na jednym rogu ulicy, inni siedzieli w barze na drugim rogu. Był tam lokal reklamujący się jako Go-Go 24 h i Mike mimo woli zaczął się zastanawiać, czy to prawda, czy rzeczywiście można zobaczyć tam tancerkę go-go o dowolnej porze, nawet o czwartej rano lub drugiej po południu. A w Wigilię albo Czwartego Lipca? I kim byli ci nieszczęśnicy, którzy pracowali i przychodzili tutaj w takich porach?

Czy Adam mógł znajdować się w środku?

Trudno powiedzieć. Było tu mnóstwo takich miejsc. Potężnie zbudowani bramkarze ze słuchawkami, które zwykle kojarzą się z agentami Secret Service lub pracownikami sieci sklepów Old Navy, stali na straży. Kiedyś tylko niektóre kluby miały bramkarzy. Wyglądało na to, że teraz każdy ma co najmniej dwóch mięśniaków - zawsze w ciasnej czarnej koszulce uwydatniającej wydęte bicepsy, zawsze z wygoloną głową, jakby włosy były oznaką słabości - pilnujących drzwi.

Adam miał szesnaście lat. Te lokale nie powinny wpuszczać osób poniżej dwudziestu jeden lat. Nieprawdopodobne, by Adam, nawet z fałszywym dokumentem tożsamości, zdołał tu wejść. Satin Dolls, słynny „klub dla panów”, będący odpowiednikiem Bada-Bing z serialu Rodzina Soprano, znajdował się zaledwie parę kilometrów od ich domu. Jednak Adam nie mógłby tam wejść.

Dlatego musiał przyjechać aż tu.

Mike położył laptop na siedzeniu pasażera i pojechał ulicą. Zatrzymał się na rogu i włączył wykrywanie sieci bezprzewodowych. Wyskoczyły dwie, ale obie zabezpieczone. Nie mógł się podłączyć. Przejechał jeszcze trzydzieści metrów i spróbował ponownie. Za trzecim razem trafił. Pojawiła się sieć Netgear bez żadnych zabezpieczeń. Mike szybko się podłączył i już był w Internecie.

Wcześniej umieścił stronę domową GPS w zakładkach i kazał zapamiętać swój nick. Teraz wywołał ją, wpisał proste hasło - ADAM - i czekał.

Wyświetliła się mapa. Czerwona kropka nie zmieniła położenia. Autorzy strony zastrzegali się, że GPS podaje lokalizację z dokładnością do trzynastu metrów. Tak więc trudno było ustalić, gdzie dokładnie jest Adam. Mike wyłączył komputer.

No dobrze, co teraz?

Znalazł wolne miejsce i zaparkował. Okolica - łagodnie mówiąc - była zaniedbana. Więcej okien było zabitych deskami, niż miało coś w rodzaju szyb. Wszystkie brudnobrązowe cegły znajdowały się w różnych stadiach rozpadu lub spękania. W powietrzu unosił się gęsty opar potu i czegoś trudnego do zidentyfikowania. Witryny zabezpieczono spuszczonymi metalowymi roletami, zabazgranymi graffiti. Oddech wiązł Mike’owi w gardle. Wszyscy wyglądali na spoconych.

Kobiety nosiły skąpe topy na cienkich ramiączkach i obcisłe szorty, więc nawet ryzykując, że zostanie uznany za beznadziejnie staroświeckiego i politycznie niepoprawnego, nie potrafiłby powiedzieć, czy to tylko balangujące nastolatki, czy prostytutki.

Wysiadł z samochodu. Podeszła do niego wysoka ciemnoskóra kobieta.

- Hej, Joe, chcesz się zabawić z Latishą?

Miała głęboki głos. I duże dłonie. Nagle Mike nie był już pewien, czy to na pewno kobieta.

- Nie, dziękuję.

- Na pewno? To otworzyłoby przed tobą nowe światy.

- Jestem pewien, że tak, ale moje światy są już wystarczająco otwarte.

Każdy centymetr wolnej przestrzeni był oblepiony plakatami zespołów, o których nikt nie słyszał, takich jak Lepik albo Rzeżączkowa ropa. Na jednym z ganków stała matka z dzieckiem na ręku, z twarzą błyszczącą od potu w świetle kołyszącej się za nią gołej żarówki. W pustym zaułku Mike dostrzegł prowizoryczny parking. Napis głosił: „Cała noc 10 $”. Jakiś Latynos w białym podkoszulku i dżinsach z obciętymi nogawkami stał na podjeździe, licząc pieniądze. Zauważył Mike’a.

- Czego chcesz, brachu?

- Niczego.

Mike poszedł dalej. Znalazł adres, który pokazał mu GPS. Była to kamienica wciśnięta między dwa hałaśliwe kluby. Zajrzał do bramy i zobaczył z tuzin dzwonków. Bez żadnych nazwisk - oznaczone tylko numerami i literami.

No i co teraz?

Nie miał pojęcia.

Mógł zaczekać tu na Adama. Była dziesiąta wieczór. Lokale dopiero zaczynały się zapełniać.

Jeśli jego syn go nie posłuchał i przyjechał tu się zabawić, to może minąć kilka godzin, zanim wyjdzie. I co wtedy? Czy Mike ma zastąpić drogę Adamowi i jego przyjaciołom, z okrzykiem: „Mam cię!”. Czy to coś by pomogło? Jak Mike wyjaśniłby swoją obecność tutaj?

Co Mike i Tia właściwie chcieli uzyskać?

To jeszcze jeden problem związany ze szpiegowaniem.

Zapomnijmy na moment o oczywistym naruszeniu prywatności. Jest także kwestia przymusu. Co zrobisz, kiedy się dowiesz, że coś się dzieje? Czy wtrącając się i tracąc w ten sposób zaufanie dziecka, wyrządzisz mu taką samą czy większą szkodę niż całonocna popijawa?

To zależy.

Mike chciał mieć pewność, że jego syn jest bezpieczny. To wszystko. Pamiętał, co powiedziała Tia, że obowiązkiem rodziców jest bezpiecznie doprowadzić dzieci do dorosłości. Częściowo była to prawda. Młodzieńcze lata są tak pełne niepokojów, buzujących hormonów, tłumionych i potęgujących się uczuć - i to wszystko tak szybko mija. Nie możesz powiedzieć tego nastolatkowi. Gdybyś mógł przekazać nastolatkowi tylko jedną mądrą radę, byłaby ona prosta: To także minie - i to szybko. Oczywiście oni nie usłuchaliby, ponieważ właśnie na tym polega urok i szaleństwo młodości.

Pomyślał o internetowej rozmowie Adama z CeeJay8115. Pomyślał o reakcji Tii i o tym, co podpowiadał mu instynkt. Nie był wierzący i nie wierzył w parapsychologię ani tym podobne rzeczy, ale nie lubił postępować wbrew temu, co nazywał przeczuciem, zarówno w życiu zawodowym, jak i osobistym. Czasem po prostu czuje się, że jest źle. Może to dotyczyć diagnozy czy wyboru trasy przejazdu. Coś wyczuwasz, jakieś napięcie, a Mike nauczył się, że niebezpiecznie to ignorować.

Teraz instynkt podpowiadał mu, że jego syn ma poważne kłopoty.

Dlatego musiał go znaleźć.

Jak?

Nie miał pojęcia. Poszedł z powrotem ulicą. Zaczepiło go kilka prostytutek. W większości chyba mężczyzn. Jeden facet w garniturze twierdził, że „reprezentuje” cały zespół „piekielnie gorących” dam i Mike musiałby tylko wyliczyć mu swoje upodobania i preferencje, żeby gość dostarczył mu odpowiednią towarzyszkę lub towarzyszki. Mike wysłuchał listy cen, zanim odrzucił propozycję.

Wodził wokół wzrokiem. Niektóre z dziewczyn marszczyły brwi, czując jego spojrzenie. Mike rozejrzał się i zdał sobie sprawę z tego, że jest zapewne o dwadzieścia lat starszy od najstarszej osoby na tej zatłoczonej ulicy. Zauważył, że na wejście do każdego klubu klienci czekali co najmniej kilka minut. Przed jednym stała barierka z wyświechtanego aksamitnego sznura i bramkarz kazał każdemu wchodzącemu stać przed nią co najmniej dziesięć sekund, zanim otworzył drzwi.

Mike miał skręcić w prawo, kiedy coś przykuło jego wzrok.

Kurtka z emblematem szkoły.

Pospiesznie odwrócił się i zobaczył młodego Huffa idącego w przeciwną stronę.

A przynajmniej kogoś wyglądającego jak DJ Huff. Chłopak miał na sobie tę kurtkę, którą zawsze nosił DJ. Zatem mógł to być on. Może.

Nie może, pomyślał Mike, a na pewno. To był DJ Huff.

Znikł w bocznej uliczce. Mike przyspieszył kroku i podążył za nim. Kiedy stracił go z oczu, zaczął biec.

- Hej! Zwolnij, dziadku!

Wpadł na jakiegoś chłopaka z wygoloną głową i łańcuszkiem zwisającym z dolnej wargi. Jego koledzy roześmiali się z odzywki o dziadku. Mike zmarszczył brwi i potruchtał dalej. Ulica była zapchana i tłum zdawał się gęstnieć z każdym krokiem. Gdy dotarł do następnej przecznicy czarni goci - czy raczej emosi - wydawali się ustępować pola Latynosom. Mike słyszał hiszpańskie słowa. Białą jak puder dla niemowląt skórę zastąpiły rozmaite odcienie oliwki. Mężczyźni mieli koszule rozpięta aż do pasa, żeby pokazać białe jak śnieg, prążkowane podkoszulki. Kobiety były seksowne jak salsa, nazywały mężczyzn conos i nosiły stroje tak przezroczyste, że bardziej przypominające skórkę parówek niż odzienie.

Mike zobaczył, że idący przed nim DJ Huff kieruje się w prawo, w następną boczną uliczkę. Wydawało mu się, że przyciska do ucha telefon komórkowy. Mike przyspieszył, żeby go dogonić... tylko co mógłby zrobić? Znów to samo. Złapać go i zwołać: „Aha!”. Może po prostu powinien iść za nim i zobaczyć, dokąd zmierza. Mike nie wiedział, o co tu chodzi, ale nie podobało mu się to. Strach zaczął wypełzać z zakamarków świadomości.

Skręcił w prawo.

Młody Huff znikł.

Mike przystanął. Próbował oszacować tempo marszu i czas. W jednej czwartej drogi do następnej przecznicy znajdował się jakiś klub. Tylko jego drzwi tu się znajdowały. Widocznie DJ Huff wszedł do środka. Kolejka przed drzwiami była długa - najdłuższa z tych, jakie Mike widział. Musiała w niej stać setka dzieciaków. Mieszane towarzystwo - emosi, Latynosi, Afroamerykanie, a nawet kilku japiszonów.

Czyżby Huff nie musiał stać w kolejce?

Pewnie nie. Za aksamitnym sznurem stał superokazały ochroniarz. Podjechała długa limuzyna. Wysiadły z niej dwie długonogie dziewczyny. Z miną właściciela wcisnął się między nie prawie trzydzieści centymetrów niższy od nich mężczyzna. Superokazały bramkarz opuścił aksamitny sznur - mający ze trzy metry długości - i wpuścił ich.

Mike pomknął do drzwi. Bramkarz - wielki czarnoskóry facet o przedramionach grubych jak pnie stuletnich cedrów - obrzucił go znudzonym spojrzeniem, jakby Mike był jakimś przedmiotem. Może krzesłem. Albo jednorazową maszynką do golenia.

- Muszę tam wejść - powiedział Mike.

- Nazwisko.

- Nie ma go na żadnej liście.

Bramkarz tylko na niego patrzył.

- Myślę, że w środku może być mój syn. Jest nieletni.

Bramkarz nic nie powiedział.

- Posłuchaj - rzekł Mike. - Nie chcę kłopotów...

- To stań na końcu kolejki. Chociaż sądzę, że i tak nie wejdziesz.

- To szczególna sytuacja. Jego przyjaciel dopiero co tam wszedł. Nazywa się DJ Huff.

Bramkarz podszedł krok bliżej. Najpierw jego pierś, szeroka jak boisko do squasha, a potem reszta.

- Muszę cię prosić, żebyś natychmiast odszedł.

- Mój syn jest nieletni.

- Słyszałem.

- Muszę go stąd zabrać albo będą duże kłopoty.

Bramkarz przesunął łapą jak patelnia po swojej gładko wygolonej czaszce.

- Duże kłopoty, powiadasz?

- Tak.

- O rany, naprawdę się boję.

Mike sięgnął po portfel i wyjął banknot.

- Nie fatyguj się - rzekł bramkarz. - Nie wejdziesz.

- Nie rozumiesz.

Bramkarz zrobił następny krok. Teraz jego tors niemal dotykał twarzy Mike’a. Mike zamknął oczy, ale się nie cofnął. Może sprawił to trening hokeisty. Na lodzie nikt się nie cofa. Otworzył oczy i spojrzał na olbrzyma.

- Odsuń się - powiedział.

- Teraz nas opuścisz.

- Powiedziałem: odsuń się.

- Nigdzie się nie ruszam.

- Przyszedłem tu po mojego syna.

- Nie ma tu żadnego nieletniego.

- Chcę tam wejść.

- To stań na końcu kolejki.

Mike wciąż patrzył mu w oczy. Obaj się nie ruszali. Wyglądali jak zawodnicy, choć różnych kategorii wagowych, słuchający instrukcji na środku ringu. Mike czuł rosnące napięcie. I mrowienie kończyn. Umiał się bić. W hokeju nie zajdziesz daleko, jeśli nie umiesz robić użytku z pięści. Zastanawiał się, czy ten facet jest naprawdę twardy, czy tylko udaje twardziela.

- Wchodzę - oświadczył Mike.

- Mówisz poważnie?

- Mam przyjaciół w policji - rzekł Mike, blefując. - Sprawdzą ten lokal. Jeśli macie tu nieletnich, będziecie skończeni.

- O rany. Znowu się boję.

- Zejdź mi z drogi.

Mike zrobił krok w prawo. Wielki ochroniarz poszedł w jego ślady, zagradzając mu drogę.

- Zdajesz sobie sprawę - powiedział - że zaraz dojdzie do rękoczynów.

Mike znał kardynalną zasadę: nigdy, przenigdy, nie okazuj strachu.

- Hm.

- Twardziel, tak?

- Chcesz zacząć?

Bramkarz się uśmiechnął. Miał niesamowite zęby, perłowo-białe w czarnej jak węgiel twarzy.

- Nie. Chcesz wiedzieć dlaczego? Ponieważ nawet jeśli jesteś twardszy, niż wyglądasz, w co wątpię, mam tam Reggiego i Tyrone’a. - Kciukiem wskazał na dwóch innych wielkich facetów ubranych na czarno. - Nie jesteśmy tu po to, żeby dowieść naszej męskości, załatwiając jakiegoś głupiego dupka, więc nie musimy walczyć fair. Jeśli ty i ja „zaczniemy” - rzekł, przedrzeźniając Mike’a - oni się przyłączą. Reggie ma policyjny paralizator. Rozumiesz?

Bramkarz założył ręce na piersi i wtedy Mike zauważył tatuaż.

Zielone duże „D” na przedramieniu.

- Jak masz na imię? - zapytał Mike.

- Co?

- Twoje imię - powiedział Mike do bramkarza. - Jakie masz?

- Anthony.

- A nazwisko?

- Co cię to obchodzi?

Mike wskazał na jego rękę.

- Ten tatuaż.

- To nie ma nic wspólnego z tym, jak się nazywam.

- Dartmouth?

Bramkarz Anthony wytrzeszczył oczy. Potem powoli skinął głową.

- A ty?

- Vox clamentis in deserto - rzekł Mike, cytując motto szkoły.

- Głos wołającego na puszczy - przetłumaczył Anthony. Uśmiechnął się. - Nigdy tego nie zrozumiałem.

- Ja też nie - powiedział Mike. - Grałeś w piłkę?

- Futbol. Międzyuczelniane. A ty?

- Hokej.

- Międzyuczelniane?

- I ogólnokrajowe.

Anthony uniósł brwi, wyraźnie pod wrażeniem.

- Masz dzieci, Anthony?

- Mam trzyletniego syna.

- A gdybyś myślał, że twój syn ma kłopoty, czy trzech takich jak ty, Reggie i Tyrone zdołałoby powstrzymać cię od wejścia do tego klubu?

Anthony głośno wypuścił powietrze z płuc.

- Dlaczego jesteś taki pewny, że twój chłopak jest w środku?

Mike powiedział mu o DJ Huffie w kurtce z emblematem szkoły.

- Tamten chłopak? - Anthony pokręcił głową. - On nie wszedł do klubu. Myślisz, że wpuściłbym tu takiego szczeniaka w szkolnej kurtce? Wbiegł tam.

Pokazał odległy o trzy metry wylot bocznej uliczki.

- Wiesz, dokąd prowadzi ta uliczka?

- Myślę, że to ślepy zaułek. Nie chodzę tam. Nie mam po co. To raj ćpunów i tym podobnych. Teraz poproszę cię o przysługę.

Mike czekał.

- Wszyscy na nas patrzą. Jeśli teraz pozwolę ci odejść, stracę twarz, a tutaj twarz jest wszystkim. Wiesz, o czym mówię?

- Wiem.

- Dlatego zamachnę się pięścią, a ty uciekniesz jak przestraszona dziewczynka. Możesz wbiec w ten zaułek, jeśli chcesz. Rozumiesz?

- Mogę najpierw zapytać cię o coś?

- O co?

Mike sięgnął po portfel.

- Już ci mówiłem - rzekł Anthony. - Nie chcę...

Mike pokazał mu zdjęcie Adama.

- Widziałeś tego chłopca?

Anthony przełknął ślinę.

- To mój syn. Widziałeś go?

- Nie ma go tutaj.

- Nie o to pytałem.

- Nigdy go nie widziałem. A teraz...?

Anthony złapał Mike’a za klapy i zamierzył się pięścią. Mike się skulił.

- Proszę, nie! - wrzasnął. - Dobrze, w porządku, już sobie idę!

Cofnął się. Anthony puścił go. Mike pobiegł.

- Taak, chłoptasiu, lepiej zwiewaj... - usłyszał głos Anthony’ego.

Kilku gości zaczęło bić brawo. Mike przebiegł ulicą i skręcił w zaułek. O mało nie wpadł na rząd pogiętych pojemników na śmieci. Pod nogami chrzęściło mu potłuczone szkło. Zatrzymał się, spojrzał przed siebie i zobaczył dziwkę. A przynajmniej założył, że to dziwka. Opierała się o brązowy śmietnik, jakby był częścią jej ciała, jeszcze jedną kończyną, a gdyby tej zabrakło, upadłaby i już by nie wstała. Jej peruka była różowawa i wyglądała jak rekwizyt skradziony z szafy Davida Bowie w 1974 roku. Albo pogięty kosz na śmieci Davida Bowie. Wyglądało, że roi się w niej od robactwa.

Kobieta obdarzyła go bezzębnym uśmiechem.

- Cześć, mały.

- Widziałaś biegnącego tędy chłopca?

- Tutaj biega wielu chłopców, złotko.

Gdyby jej głos był odrobinę raźniejszy, można by go uznać za ospały. Była chuda, blada i chociaż nie miała na czole wytatuowanego słowa ćpunka, było to najzupełniej oczywiste.

Mike szukał jakiegoś wyjścia. Nie znalazł. Nie było tu drugiego wyjścia ani żadnych drzwi. Zauważył kilka schodów przeciwpożarowych, ale mocno zardzewiałych. Jeśli więc Huff naprawdę tutaj wbiegł, to którędy wyszedł? Gdzie się podział - a może wymknął się wtedy, kiedy Mike spierał się z Anthonym? A może Anthony okłamał go, chcąc się go pozbyć?

- Szukasz tego chłopca ze szkoły średniej, złotko?

Mike przystanął i odwrócił się do narkomanki.

- Tego chłopaczka z liceum. Takiego młodego, przystojnego i w ogóle? O, dziecino, samo mówienie o nim mnie podnieca.

Mike ostrożnie zbliżył się do niej, niemal obawiając się, że energiczniejszy krok mógłby wywołać zbyt mocne wstrząsy, od których rozsypałaby się w proch u jego stóp.

- Tak.

- No cóż, podejdź tu, złotko, to powiem ci, gdzie on jest.

Kolejny krok.

- Bliżej, złotko. Ja nie gryzę. Chyba, że to cię rajcuje.

Jej śmiech był chichotem z sennego koszmaru. Górna warga zapadła się, gdy otworzyła usta. Żuła gumę - Mike poczuł zapach - lecz jej woń nie zagłuszyła odoru zepsutych zębów.

- Gdzie on jest?

- Masz pieniądze?

- Sporo, jeśli powiesz mi, gdzie on jest.

- Pokaż.

Mike’owi nie podobało się to, ale nie miał innego wyjścia. Wyjął banknot dwudziestodolarowy. Wyciągnęła kościstą dłoń. To przypomniało Mike’owi stare komiksy z cyklu Opowieści z krypty i szkielet wyciągający rękę z trumny.

- Najpierw powiedz - rzekł.

- Nie ufasz mi?

Mike nie miał czasu. Przedarł banknot i dał jej jedną połowę. Wzięła ją i westchnęła.

- Dam ci drugą połowę, kiedy mi powiesz, gdzie on jest?

- No, złotko - powiedziała. - Tuż za tobą.

Mike zaczął się odwracać i ktoś uderzył go w wątrobę. Mocny cios w wątrobę kończy walkę i chwilowo paraliżuje ofiarę. Mike wiedział o tym. Ten cios go nie obezwładnił, ale niewiele brakowało. Mike poczuł potworny ból. Otworzył usta, ale nie zdołał wydobyć z siebie głosu. Opadł na jedno kolano. Drugie uderzenie, z boku, trafiło go w ucho. Coś twardego odbiło się od jego głowy. Mike próbował wstać i stawić opór, ale następny cios, tym razem kopniak, trafił go pod żebra. Upadł na plecy.

Instynkt wziął górę.

Ruszaj się, pomyślał.

Przetoczył się po ziemi i coś ostrego wbiło mu się w ramię. Pewnie stłuczone szkło. Spróbował klęknąć, ale następny cios trafił go w głowę. Niemal poczuł, jak mózg przesuwa mu się w czaszce. Czyjaś dłoń złapała go za kostkę.

Mike kopnął drugą nogą. Trafił obcasem w coś miękkiego i łamliwego.

- Niech to szlag! - wrzasnął trafiony.

Ktoś skoczył na niego. Mike brał już udział w takich bijatykach, chociaż zawsze na lodzie. Mimo to nauczył się kilku rzeczy. Na przykład tego, że nie zadajesz ciosów, jeśli nie musisz. Możesz sobie złamać rękę. Z dystansu owszem, możesz uderzać. Jednak to było zwarcie. Przyciągnął pięści do piersi i uderzył łokciem. Trafił w coś. Usłyszał trzask, pisk i trysnęła krew.

Mike zrozumiał, że trafił w czyjś nos.

Otrzymał następny cios i spróbował się uchylić. Kopnął na oślep. Była noc i z ciemności dobiegało tylko postękiwanie. Odchylił głowę do tyłu i spróbował uderzyć bykiem.

- Na pomoc! - zawołał. - Pomocy! Policja!

Jakoś zdołał się podnieść. Nie widział twarzy. Napastnik nie był sam. Co najmniej trzech rzuciło się na niego jednocześnie. Runął na śmietniki. Wszyscy razem upadli na ziemię. Mike walczył zażarcie, ale teraz przygnietli go swoim ciężarem. Zdołał jeszcze podrapać jednemu twarz. Rozerwali mu koszulę.

I nagle zobaczył nóż.

Zamarł. Nie potrafiłby powiedzieć na jak długo. Jednak wystarczająco długo. Zobaczył nóż i zastygł na moment, a wtedy poczuł silne uderzenie w skroń. Upadł na wznak, uderzając głową o bruk. Ktoś unieruchomił mu ręce. Ktoś inny przytrzymał nogi. Poczuł uderzenie w pierś. Ciosy zdawały się spadać ze wszystkich stron. Próbował się wyrwać i zasłonić, ale ręce i nogi nie chciały go słuchać.

Poczuł, że zaczyna odpływać. Poddawać się.

Ciosy przestały spadać. Mike poczuł, że ciężar przygniatający jego pierś znikł. Ktoś z niej wstał albo został zrzucony. Nogi też miał wolne.

Otworzył oczy, ale ujrzał tylko cienie. Ostatni kopniak, czubkiem buta, trafił go prosto w skroń. Wszystko spowiła ciemność, aż w końcu nie było już nic.

16

O trzeciej rano Tia znów spróbowała dodzwonić się do Mike’a.

Nie odpowiadał.

Bostoński Four Seasons był piękny i pokój bardzo jej się podobał. Tia lubiła nocować w dobrych hotelach - kto nie lubi? Uwielbiała delikatną pościel, posiłki przynoszone do pokoi i pilota do telewizora na wyłączność. Ciężko pracowała do północy, pogrążona w przygotowaniach do jutrzejszego przesłuchania. Telefon komórkowy spoczywał w jej kieszeni, nastawiony na wibracje. Kiedy długo się nie odzywał, Tia wyjęła go, sprawdziła słupki zasięgu i upewniła się, że nie przegapiła wibracji.

Nikt do niej nie dzwonił.

Gdzie, do diabła, podział się Mike?

Oczywiście dzwoniła do niego. I do domu. Dzwoniła na komórkę Adama. Była bliska paniki, ale bardzo starała się jej nie ulec. Adam to jedno. Mike to drugie. Mike jest dorosły. Doskonale umie sobie radzić. To była jedna z cech, które od początku tak jej się w nim podobały. Choć to może zabrzmi bardzo antyfeministycznie, Mike Baye sprawiał, że czuła się bezpiecznie, ciepło, doskonale chroniona. Był opoką.

Tia zastanawiała się, co robić.

Powinna wsiąść do samochodu i pojechać do domu. Zajęłoby to jej cztery godziny, może pięć. Powinna być w domu nad ranem. Tylko co właściwie zrobiłaby po przybyciu? Czy powinna zadzwonić na policję? Czy wysłuchaliby jej tak wcześnie i co mogliby zrobić o tej porze?

Trzecia rano. Przychodziła jej do głowy tylko jedna osoba, do której mogłaby zadzwonić.

Jego numer miała w swoim blackberrym, chociaż nigdy z niego nie korzystała. Razem z Mikiem używali programu Microsoft Outlook, zawierającego jedną wspólną książkę adresową i telefoniczną oraz kalendarz. Synchronizowali swoje blackberry i w ten sposób, teoretycznie, znali swoje terminarze spotkań. To oznaczało także, że dzielili wszystkie dane osobowe i biznesowe.

Co dowodziło, że nie mieli przed sobą żadnych tajemnic, prawda?

Myślała o tym - o tajemnicach i skrywanych myślach, o potrzebie ich posiadania i swojej obawie przed nimi jako matki i żony. Jednak teraz nie było na to czasu. Znalazła numer i nacisnęła klawisz połączenia.

Jeśli Mo spał, to jego głos o tym nie świadczył.

- Halo?

- Tu Tia.

- Co się stało?

Usłyszała w jego głosie lęk. Ten człowiek nie miał żony ani dzieci. Pod wieloma względami miał tylko Mike’a.

- Miałeś jakieś wiadomości od Mike’a?

- Nie po ósmej trzydzieści. Co się stało?

- Próbował znaleźć Adama.

- Wiem.

- Rozmawialiśmy chyba około dziewiątej. Od tej pory się nie odezwał.

- Dzwoniłaś na jego komórkę?

Teraz Tia zrozumiała, jak czuł się Mike, kiedy zadała mu równie idiotyczne pytanie.

- Oczywiście.

- Już się ubieram - rzekł Mo. - Pojadę i sprawdzę wasz dom. Wciąż chowacie klucz w tej imitacji kamienia pod płotem?

- Tak.

- Dobrze, już tam jadę.

- Myślisz, że powinnam zadzwonić na policję?

- Możesz z tym poczekać, aż tam dojadę. Dwadzieścia, góra trzydzieści minut. Może zasnął przed telewizorem albo co.

- Wierzysz w to, Mo?

- Nie. Zadzwonię do ciebie, kiedy tam dotrę.

Rozłączył się. Tia zdjęła nogi z łóżka. Nagle pokój stracił cały urok. Nienawidziła spać sama, nawet w luksusowych hotelach i w wykwintnej pościeli. Potrzebowała obecności męża. Zawsze. Rzadko spędzali noc osobno i wówczas tęskniła za nim bardziej, niż chciała przyznać. Mike nie był olbrzymem, ale bardzo dużym mężczyzną. Lubiła czuć ciepło jego ciała przy swoim i sposób, w jaki całował ją w czoło, kiedy wstawał, w jaki jego silna dłoń spoczywała na jej plecach, gdy spała.

Pamiętała jedną noc, kiedy Mike miał trudności z oddychaniem. Po dłuższym wypytywaniu przyznał, że czuje ucisk w piersi. Tia, która chciała być silna dla swojego mężczyzny, o mało nie zemdlała, kiedy to usłyszała. W końcu okazało się, że to była paskudna niestrawność, ale Tia płakała na samą myśl o tym, że mąż mógłby złapać się za pierś i upaść na podłogę. Zrozumiała. Wtedy zrozumiała, że pewnego dnia to się może zdarzyć, może jeszcze nie przez trzydzieści, czterdzieści czy pięćdziesiąt lat, ale zdarzy się, to lub coś równie strasznego, ponieważ tak dzieje się z każdą parą małżeńską, szczęśliwą czy nie, a ona po prostu nie mogłaby żyć, gdyby coś mu się stało. Czasem, późną nocą, Tia patrzyła na śpiącego Mike’a i szeptała do niego oraz do Wszechmocnego: „Obiecaj mi, że odejdę pierwsza. Obiecaj”.

Zadzwonić na policję.

Tylko co oni by zrobili? Na razie nic. W telewizji natychmiast wkracza FBI. Tia odświeżyła ostatnio swoją znajomość prawa karnego i wiedziała, że dorosłej osoby w wieku ponad osiemnastu lat nie można tak wcześnie uznać za zaginioną, jeśli nie ma poważnego dowodu, że została porwana lub grozi jej niebezpieczeństwo.

Nie miała takich dowodów.

Ponadto, gdyby zadzwoniła teraz, w najlepszym razie wysłaliby policjanta do jej domu. A tam mógł już być Mo. Mogłoby dojść do jakiegoś nieporozumienia.

Dlatego lepiej zaczekać dwadzieścia lub trzydzieści minut.

Tia miała ochotę zadzwonić do domu Guya Novaka i porozmawiać z Jill, żeby tylko usłyszeć jej głos. Dodałoby to jej otuchy. Niech to szlag. Tia tak cieszyła się tą podróżą, tym luksusowym pokojem, miękką frotową podomką i zamawianiem posiłków do pokoju, a teraz chciała tylko czegoś, co dobrze znała. Ten pokój był bez życia, zimny. Poczuła się tak samotna, że zaczęła drżeć. Wstała i nastawiła klimatyzację na wyższą temperaturę.

Wszystko było tak cholernie kruche. To oczywiste, pewnie, ale przeważnie zapominamy o tym - nie chcemy myśleć, jak łatwo nasze życie może lec w gruzach, ponieważ gdybyśmy zdali sobie z tego sprawę, odchodzilibyśmy od zmysłów. Ci, którzy wciąż się boją, potrzebują leków, żeby normalnie funkcjonować. Oni rozumieją rzeczywistość, wiedzą, jak cienka jest granica. I nie chodzi o to, że nie potrafią zaakceptować prawdy - nie umieją o niej zapomnieć.

Z Tią też mogło tak być. Wiedziała o tym i starała się utrzymać to w ryzach. Nagle pozazdrościła swojej szefowej, Hester Crimstein, która nie miała nikogo. Może tak było lepiej. Pewnie, na dłuższą metę lepiej mieć kogoś, o kogo troszczysz się bardziej niż o siebie. Wiedziała o tym. Jednak wiązał się z tym ustawiczny lęk, że go stracisz. Mówią, że twój dobytek ma ciebie. Wcale nie. To kochane osoby cię mają. Jeśli tak bardzo kochasz, jesteś wiecznym zakładnikiem.

Wskazówka zegara utknęła w miejscu.

Tia czekała. Włączyła telewizor. O tak późnej porze dominowały informacje biznesowe. Reklamy kursów, wolnych posad i szkół. Tia domyślała się, że ludzie oglądający telewizję o takiej zwariowanej godzinie bardzo ich potrzebują.

Telefon w końcu zabrzęczał prawie o czwartej rano. Tia złapała go, zobaczyła numer Mo na wyświetlaczu i odebrała.

- Halo?

- Ani śladu Mike’a - powiedział Mo. - I ani śladu Adama.

■ ■ ■

Na drzwiach Loren Muse widniał napis: GŁÓWNY INSPEKTOR ŚLEDCZY HRABSTWA ESSEX. Za każdym razem gdy je otwierała, przystawała i czytała go po cichu. Biuro znajdowało się w narożniku po prawej stronie. Jej detektywi mieli biurka na tym samym piętrze. Loren miała w pokoju okno i nigdy nie zamykała drzwi. Chciała czuć się jedną z nich, a jednocześnie ich przełożoną. Kiedy potrzebowała odrobiny prywatności, co rzadko się zdarzało, korzystała z jednego z pokojów przesłuchań, których rząd ciągnął się wzdłuż korytarza.

Kiedy przyszła o szóstej trzydzieści rano, byli tam tylko trzej detektywi i wszyscy mieli wyjść o siódmej, gdy zjawi się następna zmiana. Loren spojrzała na tablicę, sprawdzając, czy nie ma nowych zabójstw. Nie było. Miała nadzieję, że z bazy NCIC przysłano już wyniki poszukiwania odcisków palców jej NN, tej niedziwki leżącej w kostnicy. Sprawdziła w komputerze. Jeszcze nic.

Policja z Newark znalazła działającą kamerę instalacji alarmowej niedaleko miejsca, gdzie znaleziono ciało NN. Jeśli zostało ono przewiezione tam samochodem - a nie było powodu przypuszczać, że ktoś je tam zataszczył - to pojazd mógł zostać zarejestrowany na taśmie. Rzecz jasna, ustalenie, który to, będzie piekielnie trudne. Zapewne będą tam setki pojazdów, a wątpiła, by jeden z nich miał napis „Zwłoki w bagażniku”.

Sprawdziła swój komputer i odkryła, że film już został przesłany. W biurze panował spokój, więc pomyślała: no cóż, czemu nie? Już miała wcisnąć klawisz odtwarzania, gdy ktoś delikatnie zapukał w jej drzwi.

- Masz chwilkę, szefowo?

Clarence Morrow stał przed drzwiami, zaglądając do środka. Czarnoskóry, prawie sześćdziesięcioletni mężczyzna miał siwe wąsy i twarz wyglądającą na opuchniętą, jakby dopiero co się z kimś bił. Był delikatny i - w przeciwieństwie do wszystkich pozostałych facetów z jej biura - nigdy nie przeklinał i nie pił.

- Jasne, Clarence, co jest?

- O mało nie zadzwoniłem do ciebie do domu wieczorem.

- O?

- Myślałem, że ustaliłem nazwisko tej twojej NN. Loren się wyprostowała.

- Ale?

- Policja z Livingston zadzwoniła z wiadomością o niejakim panu Neilu Cordovie. Mieszka tam i ma kilka drogerii. Żonaty, dwoje dzieci, nienotowany. Zgłosił, że jego żona Reba zaginęła i... no cóż, jej rysopis w przybliżeniu pasował do twojej NN.

- Ale? - powtórzyła Muse.

- Ona zaginęła wczoraj, już po tym, jak znaleźliśmy zwłoki.

- Jesteś pewny?

- Zdecydowanie. Mąż mówi, że widział ją rano, zanim pojechał do pracy.

- Może kłamie.

- Nie sądzę.

- Czy ktoś się tym zajął?

- Z początku nie. Jednak jest coś dziwnego. Cordova znał kogoś z tamtejszej policji. Wiesz, jak tam jest. Wszyscy się znają. Znaleźli jej samochód. Był zaparkowany przed hotelem Ramada w East Hanover.

- Aha - powiedziała Muse. - Przed hotelem.

- Właśnie.

- Zatem pani Cordova właściwie nie zaginęła?

- Cóż - rzekł Clarence, gładząc brodę - to właśnie jest dziwne.

- Co?

- Oczywiście gliniarz z Livingston pomyślał to samo co ty. Pani Cordova zabalowała z kochankiem i zapomniała wrócić do domu. I wtedy zadzwonił do mnie - ten policjant z Livingston. Nie chciał być tym, który powie o tym swemu przyjacielowi, panu Cordovie. Dlatego poprosił, żebym oddał mu przysługę i zadzwonił do niego.

- Mów dalej.

- Co miałem robić - zadzwoniłem. Wyjaśniłem, że znaleźliśmy samochód jego żony na parkingu przed miejscowym hotelem. Powiedział, że to niemożliwe. Ja na to, że wóz nadal tam stoi, jeśli chce go zobaczyć. - Umilkł. - Do licha.

- Co?

- Może nie powinienem był mu tego mówić? No wiesz, kiedy teraz o tym myślę. Może w ten sposób naruszyłem jej prywatność. A gdyby pojawił się tam z rewolwerem? Rany, nie zastanowiłem się. - Clarence zmarszczył brwi i poruszał gęstymi wąsami. - Powinienem siedzieć cicho i nie wspominać o samochodzie, szefowo?

- Nie przejmuj się tym.

- No cóż, stało się. W każdym razie ten Cordova nie chciał wierzyć w to, co sugerowałem.

- Jak większość mężczyzn.

- Racja, pewnie, ale potem powiedział coś ciekawego. Otóż powiedział, że zaczął się niepokoić, kiedy nie odebrała ich dziewięcioletniej córki po lekcji jazdy na łyżwach w Airmont. To niepodobne do niej. Ponoć zamierzała spędzić trochę czasu w Palisades Mall w Nyack - mówił, że lubi kupować dzieciom różne rzeczy w Target - a potem miała odebrać dziewczynkę.

- Ale nie przyjechała po nią?

- Właśnie. Instruktor łyżwiarstwa zadzwonił na komórkę ojca, kiedy nie zdołali dodzwonić się do matki. Cordova pojechał i odebrał małą. Pomyślał, że może żona utknęła w korku albo co. Wcześniej był wypadek na dwieście osiemdziesiątej siódmej, a ona często zapominała naładować komórkę, więc był zatroskany, ale jeszcze nie przestraszony, kiedy nie zdołał się do niej dodzwonić. W miarę jak robiło się coraz później, zaczął się denerwować.

Muse się zastanowiła.

- Jeśli pani Cordova spotkała się w hotelu z kochankiem, mogła po prostu zapomnieć odebrać dziecko.

- Zgodziłbym się, gdyby nie jedna rzecz. Cordova sprawdził przez Internet operacje dokonywane za pomocą jej karty kredytowej.

Po południu była w Palisades Mall. Rzeczywiście robiła zakupy w Target. Wydała czterdzieści siedem dolarów i osiemnaście centów.

- Hm. - Muse dała Clarencowi znak, żeby usiadł. - Zatem jedzie do Palisades Mall, a potem kawał drogi, żeby spotkać się z kochankiem, zapominając o dziecku, które bierze lekcje jazdy na łyżwach tuż obok centrum handlowego. - Spojrzała na niego. - To rzeczywiście dziwne.

- Gdybyś słyszała jego głos, szefowo. Mówię o mężu. Był zrozpaczony.

- Chyba mógłbyś sprawdzić w hotelu, czy ktoś ją poznaje.

- Zrobiłem to. Poprosiłem męża, żeby zeskanował jej zdjęcie i przysłał mi je pocztą elektroniczną. Nikt jej tam nie pamięta.

- To niewiele oznacza. Zapewne jest tam już nowa zmiana, a ona mogła się wślizgnąć, no, nie wiem, po tym, jak jej kochanek już się zameldował. Jednak jej samochód wciąż tam jest?

- Taak. I to też jest dziwne, no nie? Czemu ten wóz tam stoi? Masz schadzkę, wracasz do samochodu, jedziesz do domu czy gdziekolwiek. Zatem nawet jeśli miała romans, to czy nie wydaje ci się, że mógł on się źle skończyć? Może ścisnął ją za mocno, uderzył albo...

- Albo uciekła z nim.

- Pewnie, to też możliwe. Jednak to ładny samochód. Acura MDX, czteromiesięczna. Nie zabrałabyś takiego?

Muse zastanowiła się i wzruszyła ramionami.

- Chcę się temu przyjrzeć, dobrze? - poprosił Clarence.

- Bardzo proszę. - Znów się zastanowiła. - Zrób coś dla mnie. Sprawdź, czy zgłoszono zaginięcie jeszcze jakiejś kobiety w Livingston lub okolicy. Nawet jeśli to zupełnie świeża sprawa. Nawet jeśli policja nie potraktowała tego poważnie.

- Już to zrobiłem.

- I co?

- Nic. Och, tylko jedna kobieta zgłosiła zaginięcie męża i syna. - Zajrzał do notatnika. - Nazywa się Tia Baye. Jej mąż to Mike, a syn Adam.

- Miejscowi zajmują się tym?

- Chyba tak, nie wiem.

- Gdyby nie to, że dzieciak też znikł - powiedziała Muse - ten cały Baye mógł uciec z panią Cordova.

- Mam poszukać związku?

- Jeśli chcesz. Gdyby tak było, nie mielibyśmy do czynienia z przestępstwem. Dwoje dorosłych może sobie zniknąć razem na jakiś czas.

- Tak, w porządku. Jednak wiesz co, szefowo?

Muse uwielbiała, kiedy tak ją nazywał. Szefową.

- Co?

- Mam przeczucie, że tu chodzi o coś więcej.

- Zatem kieruj się przeczuciem, Clarence. I informuj mnie na bieżąco.

17

We śnie słyszy dzwonek i słowa: „Tak mi przykro, tatusiu...”.

W rzeczywistości Mike słyszy w ciemności czyjś głos mówiący po hiszpańsku.

Zna ten język dostatecznie dobrze - nie możesz pracować w szpitalu przy Sto Sześćdziesiątej Ósmej Ulicy i nie znać przynajmniej hiszpańskich terminów medycznych - więc wie, że jakaś kobieta żarliwie się modli.

Mike spróbował obrócić głowę, ale nie zdołał. Nieważne. Wszystko spowijał mrok. Czuł pulsowanie w skroniach, gdy kobiecy głos w ciemnościach bez końca odmawiał modlitwę.

Tymczasem Mike w myślach powtarzał swoją mantrę: Adam. Gdzie jest Adam?

Mike powoli uświadomił sobie, że ma zamknięte oczy. Spróbował je otworzyć. Nie udało mu się to od razu. Nasłuchiwał jeszcze przez chwilę, usiłując skupić się na swoich powiekach, na prostej czynności uniesienia ich. Potrwało to chwilę, ale w końcu się poruszyły. Pulsowanie w skroniach zmieniło się w łomotanie. Podniósł rękę i przycisnął dłoń do głowy, jakby w ten sposób mógł złagodzić ból.

Zmrużył oczy w jaskrawym świetle jarzeniówki umieszczonej na białym suficie. Ktoś nadal modlił się po hiszpańsku. W powietrzu unosił się znajomy zapach: mieszanina środków dezynfekcyjnych, płynów ustrojowych, rozkładających się tkanek i wymuszonego obiegu powietrza. Głowa sama opadła Mike’owi na lewe ramię. Zobaczył plecy kobiety pochylonej nad łóżkiem. Przesuwała w palcach paciorki różańca. Zdawała się opierać głowę na piersi leżącego mężczyzny. Na przemian szlochała i modliła się albo robiła jedno i drugie jednocześnie.

Chciał wyciągnąć do niej rękę i powiedzieć coś pocieszającego. Zawsze lekarz. Jednak w jego ręce tkwiła końcówka kroplówki i powoli uświadomił sobie, że on też jest pacjentem. Usiłował sobie przypomnieć, co się stało, w jaki sposób się tutaj znalazł. Zajęło mu to długą chwilę. Miał pustkę w głowie. Myślenie przychodziło mu z trudem.

Kiedy się ocknął, czuł straszny niepokój. Postarał się zepchnąć go w głąb świadomości, ale teraz, ponieważ chciał odzyskać pamięć, pozwolił mu wrócić. Gdy tylko to zrobił, natychmiast powróciła mantra, tym razem jako jedno słowo: Adam.

Gwałtownie powróciła cała reszta. Pojechał szukać Adama. Rozmawiał z tym bramkarzem, Anthonym. Wszedł w zaułek. Tam była ta straszna kobieta w okropnej peruce...

I nóż.

Czy został dźgnięty?

Chyba nie. Obrócił głowę. Inny pacjent. Czarnoskóry mężczyzna z zamkniętymi oczami. Mike poszukał wzrokiem rodziny, ale nie znalazł. To nie powinno go dziwić - zapewne był tutaj niedługo. Będą musieli skontaktować się z Tią. Ona była w Bostonie. Trochę potrwa, zanim tu przyjedzie. Jill jest w domu Novaka. A Adam...?

Na filmach, kiedy pacjent budzi się po czymś takim, leży w izolatce, a przy nim jest pielęgniarka i lekarz, jakby czekali tam całą noc, uśmiechnięci i spieszący z wyjaśnieniami. Tu w zasięgu wzroku nie było nikogo z personelu. Mike znał procedury. Poszukał włącznika dzwonka, znalazł go przy wezgłowiu łóżka i nacisnął, wzywając pielęgniarkę.

Nie zjawiała się przez jakiś czas. Trudno powiedzieć jak długi. Czas wlókł się niemiłosiernie. Modląca się kobieta umilkła. Wstała i otarła łzy. Teraz Mike zobaczył leżącego na łóżku. Ten był znacznie młodszy od kobiety. Zapewne matka i syn. Mike zastanawiał się, jak się tu znaleźli. Spojrzał na okno za jej plecami. Zasłony były rozsunięte i zobaczył słońce.

Dzień.

Stracił przytomność w nocy. Kilka godzin temu. Albo dni. Kto wie? Zaczął ponownie dzwonić, wzywając pielęgniarkę, chociaż wiedział, że to na nic. Czuł paniczny lęk. Ból głowy narastał - jakby ktoś młotkiem tłukł go w prawą skroń.

- No, no.

Obrócił się do drzwi. Wmaszerowała przez nie pielęgniarka, krępa kobieta z okularami do czytania spoczywającymi na obfitym biuście. Jej identyfikator głosił: BERTHA BONDY. Spojrzała na niego i zmarszczyła brwi.

- Witamy w wolnym świecie, śpiochu. Jak się czujesz? Mike dopiero po paru sekundach odzyskał głos.

- Jakbym wpadł pod ciężarówkę.

- Co zapewne byłoby zdrowsze od tego, co zrobiłeś. Chce ci się pić?

- Jak diabli.

Bertha kiwnęła głową, wzięła kubek z zimną wodą. Przytknęła mu go do ust. Woda miała posmak lekarstw, ale pił z przyjemnością!

- Jesteś w szpitalu Lebanon w Bronksie - powiedziała Bertha. - Pamiętasz, co się stało?

- Ktoś mnie napadł. Chyba kilku facetów.

- Hm, hm. Jak się nazywasz?

- Mike Baye.

- Możesz mi przeliterować nazwisko?

Zrobił to, wiedząc, że to badanie na zdolność kojarzenia, więc dobrowolnie udzielił kilku dodatkowych informacji.

- Jestem lekarzem - powiedział. - Chirurgiem transplantologiem w nowojorskim szpitalu Prezbiterian.

Zmarszczyła brwi, jakby udzielił błędnej odpowiedzi.

- Naprawdę?

- Tak.

Jeszcze mocniej zmarszczyła brwi.

- Przeszedłem? - zapytał.

- Co?

- Test na zdolność kojarzenia.

- Nie jestem lekarzem. On zaraz tu przyjdzie. Zapytałam o pańskie nazwisko, ponieważ nie wiemy, kim pan jest. Nie miał pan portfela, telefonu komórkowego, kluczyków, nic. Ten, kto na pana napadł, zabrał wszystko.

Mike już miał powiedzieć coś jeszcze, gdy poczuł przeszywający ból głowy. Znieruchomiał, wyłączył się, policzył w myślach do dziesięciu. Gdy ból minął, Mike znów przemówił.

- Jak długo byłem nieprzytomny?

- Całą noc. Sześć, siedem godzin.

- Która godzina?

- Ósma rano.

- Zatem nikt nie zawiadomił mojej rodziny.

- Mówiłam. Nie wiedzieliśmy, kim pan jest.

- Potrzebny mi telefon. Muszę zadzwonić do żony.

- Do żony? Jest pan pewien?

Mike miał zamęt w głowie. Zapewne podano mu jakieś leki, więc może z tego powodu nie mógł zrozumieć, dlaczego zadała mu takie niemądre pytanie.

- Oczywiście, że jestem pewny.

Bertha wzruszyła ramionami.

- Telefon jest obok łóżka, ale będę musiała poprosić, żeby go podłączyli. Pewnie potrzebna będzie panu pomoc przy wybieraniu numeru, prawda?

- Chyba tak.

- Och, a czy jest pan ubezpieczony? Mamy kilka formularzy, które trzeba wypełnić.

Mike miał ochotę się roześmiać. Oto, co najważniejsze.

- Mam.

- Przyślę kogoś z rejestracji, żeby zrobił wywiad. Wkrótce powinien przyjść lekarz, żeby porozmawiać o pańskich obrażeniach.

- Czy są poważne?

- Został pan mocno pobity, a ponieważ tak długo był pan nieprzytomny, niewątpliwie doszło do wstrząśnienia mózgu i obrażeń głowy. Jednak dokładny opis pozostawię lekarzowi, jeśli można. Sprawdzę, czy nie uda mi się ściągnąć go tu szybciej.

Mike zrozumiał. Pielęgniarki nie powinny stawiać diagnoz.

- Boli? - zapytała Bertha.

- Umiarkowanie.

- Teraz jest pan pod wpływem jakiegoś środka przeciwbólowego, więc będzie gorzej zanim będzie lepiej. Podłączę panu kroplówkę z analgetykiem.

- Dzięki.

- Zaraz wracam.

Ruszyła do drzwi. Mike’owi przyszło do głowy coś jeszcze.

- Siostro? Odwróciła się do niego.

- Nie ma tu jakiegoś policjanta, który chciałby ze mną porozmawiać?

- Słucham?

- Zostałem napadnięty i z tego, co słyszę, obrabowany. Żaden policjant się tym nie interesuje?

Założyła ręce na piersi.

- I myśli pan, że co, siedzą tu i czekają, aż pan się ocknie?

Miała rację - jak z tym lekarzem czekającym w telewizji.

- Poza tym większość ludzi nie zgłasza czegoś takiego - dodała Bertha.

- Czegoś takiego?

Znowu zmarszczyła brwi.

- Chce pan, żebym wezwała policję?

- Lepiej najpierw zadzwonię do żony.

- Taak - mruknęła. - Chyba tak będzie lepiej.

Sięgnął ręką do regulatorów położenia łóżka. Poczuł potworny ból w klatce piersiowej. Nie mógł złapać tchu. Namacał przyciski i wdusił najwyższy z nich. Jego ciało wygięło się wraz z łóżkiem. Spróbował się wyprostować. Potem powoli sięgnął po telefon. Przyłożył słuchawkę do ucha. Jeszcze nie został podłączony.

Tia z pewnością była przerażona. Czy Adam już wrócił do domu? Kto na niego napadł, do diabła?

- Panie Baye?

To siostra Bertha ponownie stanęła w drzwiach.

- Doktorze Baye - poprawił.

- Och, przepraszam, zapomniałam.

Nie powiedział tego, żeby być upierdliwy, ale nie zaszkodzi, jeśli się dowiedzą, że mają tu kolegę po fachu. Zatrzymany za przekroczenie prędkości policjant zawsze informuje, jak zarabia na życie. Zapisać pod hasłem: „Nie zaszkodzi”.

- Nawiasem mówiąc, znalazłam policjanta - powiedziała. - Chce pan z nim porozmawiać?

- Tak, dzięki, ale może pani załatwić podłączenie tego telefonu?

- Zaraz powinni to zrobić.

Do sali wszedł umundurowany funkcjonariusz. Był niskim Latynosem z cienkim wąsikiem. Mike ocenił jego wiek na trzydzieści kilka lat. Policjant przedstawił się jako Guttierez.

- Naprawdę chce pan złożyć zeznanie? - zapytał.

- Oczywiście.

On też zmarszczył brwi.

- O co chodzi?

- To ja pana tu przywiozłem.

- Dziękuję.

- Bardzo proszę. Czy pan wie, gdzie pana znaleziono?

Mike zastanowił się.

- Zapewne w tym zaułku obok klubu. Zapomniałem nazwę ulicy.

- Właśnie.

Patrzył na Mike’a i czekał. Mike w końcu zrozumiał.

- To nie to, co pan myśli - rzekł.

- A co ja myślę?

- Że skroiła mnie dziwka.

- Skroiła?

Mike próbował wzruszyć ramionami.

- Oglądam telewizję.

- No cóż, nie mam skłonności do wyciągania pochopnych wniosków, ale oto co wiem: znaleziono pana w zaułku, w którym roi się od prostytutek. Jest pan o dobre dwadzieścia lub trzydzieści lat starszy od przeciętnego bywalca klubów w tej okolicy. Żonaty. Został pan napadnięty, pobity i obrabowany w sposób, jaki często widuję u ludzi - palcami zrobił gest imitujący cudzysłów - skrojonych przez dziwki lub alfonsów.

- Nie poszedłem tam szukać płatnych uciech - rzekł Mike.

- Hm, nie, nie, jestem pewien, że wszedł pan do tego zaułka podziwiać widoki. Jest naprawdę uroczy. I proszę nie opisywać mi rozkosznego zapachu. Człowieku, nie musisz mi tego tłumaczyć. Rozumiem nieodparty pociąg.

- Szukałem syna.

- W tym zaułku?

- Tak. Widziałem jego przyjaciela...

Ból powrócił. Mike zrozumiał, do czego to zmierza. Wyjaśnianie zabierze sporo czasu. I co to da? Co ten policjant może zrobić?

Mike musiał skontaktować się z Tią.

- Jestem jeszcze bardzo obolały - powiedział.

Guttierez skinął głową.

- Rozumiem. Proszę, to moja wizytówka. Proszę zadzwonić, jeśli zechce pan jeszcze porozmawiać albo złożyć doniesienie, dobrze?

Guttierez położył wizytówkę na nocnym stoliku i opuścił pokój. Mike nie wziął jej. Nie zważając na ból, sięgnął po telefon i wybrał numer telefonu komórkowego Tii.

18

Loren Muse oglądała nagranie z ulicznej kamery znajdującej się niedaleko miejsca, gdzie podrzucono zwłoki NN. Nic nie rzucało się jej w oczy, ale właściwie czego się spodziewała? O tej porze przed obiektywem kamery przejechało kilkadziesiąt pojazdów. Żadnego nie można było wyeliminować. Ciało mogło leżeć w bagażniku nawet najmniejszego z nich.

Pomimo to oglądała, nie tracąc nadziei, i za swój trud została sowicie wynagrodzona.

Clarence znów zapukał i wetknął głowę w drzwi.

- Nie uwierzysz, szefowo.

- Słucham.

- Po pierwsze, zapomnijmy o tym zaginionym. O tym Baye’em. Zgadnij, gdzie był?

- Gdzie?

- W szpitalu w Bronksie. Jego żona wyjechała w interesach, a on poszedł szukać przygód i dał się obrobić jakiejś dziwce.

Muse skrzywiła się.

- Facet z Livingstone idzie na dziwki do tej dzielnicy?

- Co mogę powiedzieć, niektórzy lubią tarzać się w błocie. Jednak nie z tym przychodzę.

Clarence usiadł, nie czekając na zaproszenie, co nie było w jego stylu. Miał podwinięte rękawy koszuli i zapowiedź uśmiechu na szerokiej twarzy.

- Acura MDX Cordovy wciąż stoi na hotelowym parkingu - oznajmił. - Miejscowa policja zapukała do paru drzwi. Nie ma jej tam. Tak więc wróciłem po śladzie.

- Wróciłeś...?

- Do ostatniego znanego miejsca, gdzie była. Do centrum handlowego Palisades. Jest ogromne i mają tam dość rozbudowany system zabezpieczeń. Zadzwoniłem do nich.

- Do biura ochrony?

- Właśnie, i oto co mam. Wczoraj, około piątej po południu, przyszedł do nich jakiś gość i powiedział, że widział kobietę, która podeszła do swojego samochodu, zielonej acury MDX, załadowała coś, a potem podeszła do mężczyzny, którego biała furgonetka stała zaparkowana obok. Powiedział, że weszła do furgonetki, bez szamotaniny ani oporu, a facet zamknął za nią drzwi. Świadek pomyślał, że to nic takiego, tylko że wtedy pojawiła się inna kobieta, która wsiadła do acury. Potem oba samochody odjechały razem.

Muse wyprostowała się.

- Furgonetka i acura?

- Właśnie.

- A acurę prowadziła ta druga kobieta?

- Zgadza się. W każdym razie świadek zgłosił to ochronie, a ochroniarze... no cóż. Nie przejęli się tym, a prawdę mówiąc, co mieli zrobić? Tak więc tylko spisali jego zeznanie. Kiedy jednak zadzwoniłem, przypomnieli sobie i przysłali mi ten raport. Po pierwsze, to wszystko działo się przed sklepem Target. Świadek przyszedł zgłosić to o piątej piętnaście po południu. Wiemy, że Reba Cordova zapłaciła za zakupy w kasie Target o czwartej pięćdziesiąt dwie. Na rachunku jest wybita data i godzina.

Słyszeli dzwony, ale Muse jeszcze nie była pewna, gdzie biją.

- Zadzwoń do Target - poradziła. - Założę się, że mają kamery.

- Już uzgadniamy to z główną dyrekcją Target. Zapewne zajmie to najwyżej parę godzin I jeszcze coś. Może to ważne, a może nie. Zdołaliśmy ustalić, co kupiła. Kilka płyt DVD, trochę bielizny i ubrań - wszystko dla dzieci.

- To nie są zakupy, jakie się robi, gdy zamierza się uciec z kochankiem.

- Właśnie, chyba że zabiera się dzieci ze sobą, czego nie zrobiła. Co więcej, otworzyliśmy jej samochód stojący na hotelowym parkingu i nie znaleźliśmy w środku torby z zakupami. Mąż sprawdził w domu, czy nie zostawiła ich po drodze. Tam też nie ma zakupów z Target.

Muse przeszedł po plecach zimny dreszcz.

- O co chodzi? - zapytał Clarence.

- Chcę zobaczyć ten raport ochrony. Zdobądź numer telefonu faceta - tego, który widział, jak wsiadła do furgonetki. Sprawdź, co jeszcze pamięta - pojazdy, opis pasażerów, wszystko. Jestem pewna, że ochroniarze nie wypytywali go dokładnie. Chcę wiedzieć wszystko.

- W porządku.

Rozmawiali jeszcze parę minut, lecz jej mózg już pracował na najwyższych obrotach, a puls przyspieszył. Kiedy Clarence wyszedł, podniosła słuchawkę i zadzwoniła do swojego szefa, Paula Copelanda.

- Halo?

- Gdzie jesteś? - zapytała Muse.

- Właśnie odwiozłem Carę. Jestem w samochodzie.

- Muszę coś z tobą omówić, Cope.

- Kiedy?

- Jak najszybciej.

- Mam się spotkać w jakiejś restauracji z moją przyszłą, żeby zatwierdzić grafik usadowienia gości.

- Grafik usadowienia gości?

- Taak, Muse. Grafik usadowienia gości. Informujący ich, gdzie mają usiąść.

- To cię interesuje?

- Ani trochę.

- No to niech Lucy się tym zajmie.

- Pewnie, jakby już tego nie robiła. Ciągnie mnie wszędzie, ale nie pozwala się odezwać. Mówi, że jestem tylko ucztą dla oczu.

- Bo jesteś, Cope.

- Tak, to prawda, ale mam też mózg.

- To ta część twojego ciała, której potrzebuję - oznajmiła.





- Dlaczego, co się dzieje?

- Mam jedno z moich zwariowanych przeczuć i chcę, żebyś mi powiedział, czy coś w tym jest, czy odbija mi palma.

- Czy to ważniejsze od tego, kto siądzie przy stoliku z ciotką Carol i wujem Jerrym?

- Nie, to tylko zabójstwo.

- Poświęcę się. Już jadę.

■ ■ ■

Dzwoniący telefon zbudził Jill.

Była w sypialni Yasmin. Ta starała się upodobnić do innych dziewcząt, udając przesadne zainteresowanie chłopcami. Na jednej ścianie miała plakat Zaca Efrona, przystojniaka z filmów High School Musical, a na drugiej bliźniaków Sprouse z Suite Life. Był też jeden Miley Cyrus z Hannah Montana - zgoda, dziewczyny, a nie przystojniaka, ale jednak wisiał. Wszystko wyglądało tak żałośnie.

Łóżko Yasmin było przy drzwiach, a Jill spała pod oknem. Oba były zarzucone pluszakami. Yasmin powiedziała kiedyś Jill, że w rozwodzie najlepsza jest rywalizacja o względy dziecka - rodzice zasypują je prezentami. Yasmin widywała matkę najwyżej cztery lub pięć razy w roku, ale wciąż otrzymywała od niej prezenty. Miała co najmniej dwa tuziny Build-A-Bears, w tym jednego miśka w stroju cheerleaderki, a innego, siedzącego przy poduszce Jill, ubranego jak gwiazda pop: w metalizowanych szortach, kusym topie i z mikrofonem umocowanym przy włochatej twarzy. Na podłodze zalegały tony pluszowych zwierzaków, w tym trzy hipopotamy. Na nocnym stoliku leżały sterty ilustrowanych gazet: „J14”, „Teen People” i „Popstar”. Na podłodze leżał dywan z długim włosem, który według rodziców Jill wyszedł z mody w latach siedemdziesiątych, ale wydawał się powracać do łask w pokojach nastolatek. Na biurku stał nowiutki iMac.

Yasmin dobrze znała się na komputerach.

Jill też.

Jill usiadła na łóżku. Yasmin zamrugała i popatrzyła na nią. W oddali Jill słyszała basowy głos rozmawiający przez telefon. Pan Novak. Na nocnym stoliku między łóżkami stał zegar z Homerem Simpsonem. Pokazywał siódmą piętnaście rano.

Jill wiedziała, że to wczesna pora na telefon, szczególnie w weekend.

Dziewczęta późno poszły spać. Najpierw poszły na obiad i lody z panem Novakiem i jego irytującą nową przyjaciółką Beth. Miała ona chyba czterdzieści lat i śmiała się ze wszystkiego, co mówił pan Novak, tak jak to robiły te irytujące dziewczyny z ich szkoły, żeby przypodobać się chłopakom. Jill myślała, że z czasem się z tego wyrasta. Może jednak nie.

Yasmin miała w swoim pokoju telewizor plazmowy. Ojciec pozwolił im oglądać tyle filmów, ile zechcą.

- Jest weekend - powiedział. - Korzystajcie.

Tak więc zrobiły sobie prażoną kukurydzę w mikrofalówce, a nawet oglądały filmy dozwolone od lat trzynastu za zgodą rodziców, a nawet jeden tylko dla dorosłych, który wzburzyłby rodziców Jill.

Jill wstała z łóżka. Chciało jej się siusiu, ale w tym momencie myślała o minionej nocy, o tym, co się wydarzyło, i czy ojciec odnalazł Adama. Martwiła się. Sama też dzwoniła do Adama. Jeśli nie chciał rozmawiać z mamą i tatą, dobrze, to miało sens. Jednak nigdy nie sądziła, że może nie odpowiedzieć na telefony i SMS-y swojej młodszej siostry. Adam zawsze odpowiadał.

Jednak nie tym razem.

To sprawiło, że Jill zaniepokoiła się jeszcze bardziej.

Sprawdziła swój telefon komórkowy.

- Co robisz? - spytała Yasmin.

- Sprawdzam, czy Adam oddzwonił.

- I co?

- Nie. Nic.

Yasmin zamilkła.

Usłyszały delikatne pukanie i pan Novak otworzył drzwi.

- Hej, ludzie, nie śpicie? - szepnął, wetknąwszy głowę w szparę.

- Obudził nas telefon - wyjaśniła Yasmin.

- Kto dzwonił? - zapytała Jill.

Pan Novak spojrzał na nią.

- Twoja mama.

Jill zesztywniała.

- Co się stało?

- Nic złego, kochanie - powiedział pan Novak i Jill wiedziała, że skłamał. - Zapytała, czy możesz zostać u nas przez cały dzień. Pomyślałem, że moglibyśmy później pojechać do centrum handlowego lub do kina. Co wy na to?

- Dlaczego chce, żebym tu została? - zapytała Jill.

- Nie wiem, skarbie. Powiedziała, że coś jej wypadło i poprosiła mnie o przysługę. Kazała ci powiedzieć, że cię kocha i wszystko jest w porządku.

Jill była przekonana, że kłamał. Yasmin też to wiedziała. Jill zerknęła na przyjaciółkę. Nie było sensu naciskać. I tak nic by im nie powiedział. Próbował je chronić, ponieważ ich jedenastoletnie umysły nie poradziłyby sobie z prawdą albo z innego bzdurnego powodu, jakim dorośli usprawiedliwiają swoje kłamstwa.

- Wyjdę na kilka minut - powiedział pan Novak.

- Dokąd? - zapytała Yasmin.

- Do biura. Muszę coś wziąć. Jednak akurat wpadła do mnie Beth. Jest na dole i ogląda telewizję, gdybyście czegoś chciały.

Yasmin uśmiechnęła się drwiąco.

- Akurat wpadła?

- Tak.

- Jakby nie spała tutaj? No, tato. Jak myślisz, ile my mamy lat?

Zmarszczył brwi.

- Dość tego, młoda damo.

- Skoro tak mówisz.

Zamknął drzwi. Jill usiadła na łóżku.

Yasmin przysunęła się do niej.

- Jak sądzisz, co się stało? - zapytała.

Jill nie odpowiedziała, ale nie podobało jej się to, co podejrzewała.

■ ■ ■

Cope wszedł do gabinetu Muse. Pomyślała, że wygląda schludnie w tym nowym granatowym garniturze.

- Masz dziś konferencję prasową? - zapytała.

- Skąd wiesz?

- Masz schludny garnitur.

- Ludzie jeszcze używają tego słowa?

- Powinni.

- Racja. Jestem uosobieniem schludności. Jestem schludniutki. Pan Schludny. Schludman.

Loren Muse pokazała mu kartkę.

- Spójrz, co właśnie otrzymałam.

- Ty mi powiedz.

- Wypowiedzenie Franka Tremonta. Odchodzi na emeryturę.

- Co za strata.

- Tak.

Muse spojrzała na niego.

- No co?

- Ten twój wczorajszy numer z tym reporterem.

- Co z nim?

- To było odrobinkę protekcjonalne - odparła Muse. - Nie musisz mnie ratować.

- Wcale nie ratowałem. Jeśli już, to cię sprawdzałem.

- Jak to?

- Albo miałaś argumenty, żeby zmieść Tremonta z powierzchni ziemi, albo nie. Jedno z was musiało wyjść na głupka.

- On albo ja, tak?

- Właśnie. Sęk w tym, że Tremont to donosiciel i zakała tego biura. Chciałem się go pozbyć dla świętego spokoju.

- A gdybym nie miała argumentów?

Cope wzruszył ramionami.

- Wtedy to może ty pisałabyś wypowiedzenie.

- Byłeś gotów podjąć to ryzyko?

- Jakie ryzyko? Tremont to leniwy idiota. Gdybyś nie potrafiła myśleć lepiej od niego, nie zasługiwałabyś na to, żeby być głównym inspektorem.

- Celna uwaga.

- Dość tego. Nie dzwoniłaś po mnie, żeby rozmawiać o Franku Tremoncie. O co więc chodzi?

Powiedziała mu wszystko o zniknięciu Reby Cordovy - o świadku przed sklepem Target, furgonetce, parkingu hotelu Ramada w East Hanover. Cope siedział na fotelu i patrzył na nią. Miał piękne szare oczy, które zmieniały barwę w zależności od oświetlenia. Loren Muse miała słabość do Paula Copelanda, ale miała także słabość do jego poprzednika, który był od niego o wiele starszy i wyglądał zupełnie inaczej. Może pociągała ją władza.

Ta słabość była niewinnym uczuciem, bardziej podziwem niż rzeczywistym pociągiem fizycznym. Nie spędzała przez niego bezsennych nocy, nie cierpiała i nie czyniła go obiektem swoich fantazji seksualnych. Paul Copeland podobał się jej jako atrakcyjny mężczyzna, nic poza tym. Szukała takich cech w mężczyznach, z którymi się umawiała, chociaż Bóg wie, że nigdy ich nie znalazła.

Muse znała historię szefa, wiedziała, przez co przeszedł i co niedawno przeżył. Nawet pomogła mu się z tego wykaraskać. Jak wielu ludzi, których znała, Paul Copeland też był poturbowany przez życie, ale to tylko wyszło mu na dobre. Wielu polityków - a jego stanowisko było polityczną nominacją - ma ambicje, ale nie wie, czym jest cierpienie. Cope wiedział. Dzięki temu jako prokurator był bardziej współczujący i mniej podamy na wymówki obrony.

Muse przekazała mu wszystkie fakty dotyczące zniknięcia Reby Cordovy, nie wyjawiając swoich teorii. Obserwował jej twarz i powoli skinął głową.

- Niech zgadnę - powiedział. - Sądzisz, że ta Reba Cordova jest w jakiś sposób powiązana z twoją NN.

- Tak.

- Co podejrzewasz, robotę seryjnego zabójcy?

- Możliwe, chociaż seryjni zabójcy zwykle działają samotnie. A w tę sprawę jest zamieszana jakaś kobieta.

- No dobrze, posłuchajmy, dlaczego myślisz, że te dwie sprawy się łączą.

- Po pierwsze, modus operandi.

- Dwie białe kobiety w zbliżonym wieku - powiedział Cope. - Jedna znaleziona w stroju dziwki w Newark. Druga... no cóż, nie wiemy, gdzie jest.

- Owszem, ale jest coś, co zwróciło moją uwagę. Mylenie i zacieranie śladów.

- Nie nadążam.

- Mamy dwie dobrze sytuowane białe kobiety po czterdziestce znikające w odstępie około dwudziestu czterech godzin. To dość dziwna prawidłowość. Jednak co więcej, przy pierwszej, naszej NN, wiemy, że zabójca zadał sobie sporo trudu, żeby nas zmylić, prawda?

- Prawda.

- No cóż, to samo zrobił z Rebą Cordova.

- Zostawiając samochód na hotelowym parkingu?

Skinęła głową.

- W obu wypadkach bardzo starał się naprowadzić nas na fałszywy trop. Zabił NN i upozorował wszystko tak, żebyśmy uznali ją za dziwkę. Zniknięcie Reby Cordovy usiłował przedstawić jako ucieczkę niewiernej żony z kochankiem.

- Hm. - Cope się skrzywił. - To za słabe poszlaki.

- Owszem. Jednak jest jeszcze coś. Nie chcę być rasistką, ale jak często się zdarza, że ładna mężatka z takiego przedmieścia jak Livingston ucieka z kochankiem?

- To się zdarza.

- Może, ale chyba lepiej to planuje, nieprawdaż? Raczej nie jedzie do centrum handlowego, w którym jej córka uczy się jazdy na łyżwach, żeby kupić dzieciom bieliznę, a potem rzuca wszystko i biegnie do kochanka. Ponadto mamy świadka, niejakiego Stephena Errica, który widział, jak wsiadała do furgonetki przed Target. Zauważył też, że inna kobieta odjechała jej samochodem.

- Jeśli naprawdę to widział.

- Widział.

- W porządku, nawet jeśli. Co jeszcze wiąże Rebę Cordova z naszą NN?

Muse uniosła brwi.

- Najlepsze zachowałam na koniec.

- Dzięki Bogu.

- Wróćmy do Stephena Errica.

- Tego świadka z galerii?

- Właśnie. Errico składa doniesienie. Właściwie nie winię facetów z ochrony Palisades. To nie wyglądało na nic poważnego. Jednak sprawdziłam gościa w sieci. Ma własny blog ze zdjęciem - wielki, brzuchaty facet z gęstą brodą, w koszulce z nadrukiem Grateful Dead. Porozmawiałam z nim i wychodzi, że to zwolennik teorii spiskowej. Ponadto lubi robić z siebie bohatera swoich opowieści. No wiesz, jeden z tych, którzy chodzą do supermarketu w nadziei, że zobaczą złodzieja.

- Rozumiem.

- Jednak dzięki temu jest bardzo spostrzegawczy. Powiedział, że widział, jak kobieta podobna do Reby Cordovy wsiadła do białej furgonetki chevroleta. Co więcej, zanotował numery rejestracyjne tego pojazdu.

- I co?

- Sprawdziłam je. To numery samochodu należącego do niejakiej Helen Kasner ze Scarsdale w stanie Nowy Jork.

- Czy ona ma białą furgonetkę?

- Ma, ale ten wóz nadal stoi na jej podjeździe.

Cope skinął głową, domyślając się, do czego Muse zmierza.

- Zatem sądzisz, że ktoś zamienił tablice na wozie pani Kasner?

- Właśnie. To stary numer, ale wciąż skuteczny - kradniesz wóz, żeby popełnić przestępstwo, po czym podmieniasz tablice, na wypadek gdyby ktoś zobaczył samochód. Piętrowa maskarada.

Jednak wielu przestępców nie zdaje sobie sprawy z tego, że najskuteczniejszą metodą jest zamienić tablice wozu takiej samej marki. To jeszcze bardziej zaciemnia obraz.

- Tak więc uważasz, że ta furgonetka sprzed sklepu Target była skradziona.

- A ty nie?

- Chyba tak - powiedział Cope. - To niewątpliwie przemawia za opowieścią pana Errica. Rozumiem, dlaczego powinniśmy się martwić o Rebę Cordovę. Nadal jednak nie widzę, jak to łączy się z naszą NN.

- Spójrz na to.

Obróciła ku niemu monitor komputera. Cope skupił uwagę na ekranie.

- Co to takiego?

- Nagranie z kamery na budynku w pobliżu miejsca, gdzie znaleziono ciało NN. Oglądałam taśmę dziś rano, sadząc, że to kompletna strata czasu. Teraz jednak...

Muse miała już ustawioną taśmę. Nacisnęła klawisz odtwarzania. Pojawiła się biała furgonetka. Muse wcisnęła przycisk pauzowania, zatrzymując obraz na ekranie.

Cope pochylił się.

- Biała furgonetka.

- Tak, biała furgonetka Chevrolet, owszem.

- W New Jersey musi być zarejestrowanych miliard takich wozów - powiedział Cope. - Możecie odczytać numer rejestracyjny?

- Tak.

- Zakładam, że pasuje do pojazdu należącego do tej całej Kasner?

- Nie.

Cope zmrużył oczy.

- Nie. To całkiem inny numer.

- No to o co chodzi?

Wskazała na ekran.

- Ta rejestracja - JYL-czterysta dziewiętnaście - należy do pana Davida Pulkinghama z Armonk w stanie Nowy Jork.

- Czy pan Pulkingham też jest posiadaczem białej furgonetki?

- Tak. I był dziś w Palisades Mall.

- Czy może być naszym sprawcą?

- Ma siedemdziesiąt trzy lata i nie jest notowany.

- Zatem podejrzewasz następną podmianę tablic?

- Taa.

Clarence Morrow wetknął głowę do pokoju.

- Szefowo?

- Tak?

Zauważył Paula Copelanda i wyprężył się jak żołnierz gotowy zasalutować.

- Dzień dobry, panie prokuratorze.

- Cześć, Clarence.

Clarence czekał.

- W porządku - powiedziała Muse. - Co masz?

- Właśnie skończyłem rozmawiać z Helen Kasner.

- I?

- Kazałem jej sprawdzić tablice rejestracyjne furgonetki. Miałaś rację. Zostały zamienione, a ona nawet tego nie zauważyła.

- Jeszcze coś?

- Tak, najlepsze. Wiesz, jakie tablice rejestracyjne ma teraz? - Pokazał białą furgonetkę na ekranie monitora. - Należące do pana Davida Pulkinghama.

Muse spojrzała na Cope’a, uśmiechnęła się i uniosła ręce.

- Czy to dla ciebie wystarczające powiązanie?

- Taak - rzekł Cope. - To wystarczy.

19

- Chodźmy - szepnęła Yasmin.

Jill spojrzała na przyjaciółkę. Wąsik, będący przyczyną całego tego zamieszania, znikł z jej twarzy, lecz z jakiegoś powodu Jill wciąż go widziała. Matka Yasmin przyjechała stamtąd, gdzie obecnie mieszkała - gdzieś na południu, może na Florydzie - i zaprowadziła ją do jakiegoś nowoczesnego gabinetu lekarskiego, w którym usunięto go za pomocą elektrolizy. To poprawiło jej wygląd, ale nie uczyniło jej sytuacji w szkole ani odrobinę mniej okropną.

Siedziały przy kuchennym stole. Beth, dziewczyna tygodnia, jak nazywała ją Yasmin, próbowała zrobić na nich wrażenie wymyślnym omletem śniadaniowym z kiełbaskami i „legendarnymi placuszkami” Beth, ale dziewczyny, ku głębokiemu rozczarowaniu przyjaciółki ojca, postanowiły obejść się mrożonymi eggos z czekoladowymi chipsami.

- W porządku, dziewczynki, bawcie się dobrze - powiedziała Beth przez zaciśnięte zęby. - Ja posiedzę na podwórku i trochę się poopalam.

Gdy tylko znalazła się za drzwiami, Yasmin wstała od stołu i podkradła się do wykuszowego okna. Beth nie było w polu widzenia.

Yasmin spojrzała w lewo i w prawo, po czym uśmiechnęła się.

- Co jest? - zapytała Jill.

- Sama zobacz - powiedziała Yasmin. Jill wstała i dołączyła do przyjaciółki.

- Patrz. Tam w rogu za tym dużym drzewem.

- Nic nie widzę.

- Przyjrzyj się lepiej - zachęciła Yasmin.

Dopiero po chwili Jill zobaczyła jakąś szarą smużkę i zrozumiała, o co chodziło Yasmin.

- Beth pali?

- Tak. Schowała się za drzewem i popala.

- Dlaczego się chowa?

- Może nie chce dawać złego przykładu młodzieży - odparła z krzywym uśmiechem Yasmin. - A może nie chce, żeby mój ojciec wiedział. Nienawidzi palaczy.

- Chcesz ją załatwić?

Yasmin uśmiechnęła się i wzruszyła ramionami.

- Kto wie? W końcu załatwiamy wszystkich innych, no nie?

Zaczęła grzebać w torebce. Jill zaparło dech.

- To Beth?

- Tak.

- Nie powinnyśmy tego robić.

Yasmin tylko skrzywiła się i dalej grzebała w torebce. Jill przysunęła się do niej i zajrzała do środka.

- Masz coś ciekawego?

- Nie. - Yasmin zamknęła torebkę. - Chodź, chcę ci coś pokazać.

Rzuciła torebkę na kuchenną szafkę i ruszyła w stronę schodów. Jill poszła za nią. W oknie łazienki na półpiętrze było okienko. Yasmin wyjrzała przez nie. Jill też. Beth istotnie była za drzewem - teraz widziały ją wyraźnie - i paliła papierosa tak, jakby przez chwilę była pod wodą i wreszcie zdołała wypłynąć. Zaciągała się głęboko, zamykając oczy, i wygładzały się zmarszczki na jej twarzy.

Yasmin bez słowa odsunęła się od okna. Dała znak Jill, żeby za nią poszła. Zakradły się do gabinetu jej ojca. Yasmin podeszła prosto do nocnej szafki i otworzyła szufladę.

Jill wcale nie była zaszokowana. Prawdę mówiąc, było to coś, co je łączyło. Obie lubiły szperać. Jill domyślała się, że chyba każde dziecko lubi to w jakimś stopniu, lecz w domu ojciec nazywał ją „Harriet szpieg”. Wiecznie właziła tam, gdzie nie powinna. Kiedy miała osiem lat, znalazła stare zdjęcia w szufladzie matki. Był schowane na spodzie, pod stosem starych pocztówek i szkatułek, które kupiła na wycieczce do Florencji podczas letniej przerwy międzysemestralnej.

Na jednym zdjęciu był chłopiec wyglądający na rówieśnika Jill - ośmio - lub dziewięcioletni. Stał obok dziewczynki może o rok lub dwa młodszej. Jill natychmiast domyśliła się, że tą dziewczynką była jej matka. Odwróciła zdjęcie. Na odwrocie ktoś napisał starannym charakterem pisma „Tia i Davey” oraz datę.

Nigdy nie słyszała o Daveyu. Jednak dowiedziała się czegoś. Wścibstwo nauczyło ją czegoś istotnego. Mianowicie, że rodzice też mają swoje sekrety.

- Spójrz tu - powiedziała Yasmin.

Jill zajrzała do szuflady. Na samym wierzchu pan Nowak trzymał paczkę prezerwatyw.

- Fuj, to obrzydliwe.

- Myślisz, że używał ich z Beth?

- Wolę o tym nie myśleć.

- A jak sądzisz, co ja czuję? To mój ojciec.

Yasmin zamknęła szufladę i otworzyła następną. Nagle zniżyła głos do szeptu.

- Jill?

- Co?

- Popatrz na to.

Yasmin wepchnęła dłoń za stare swetry, jakąś metalową puszkę i zrolowane skarpetki, po czym zastygła. Wyjęła coś i się uśmiechnęła.

Jill odskoczyła.

- Co do...

- To pistolet.

- Wiem, że to pistolet!

- I jest naładowany.

- Odłóż go. Nie mogę uwierzyć, że twój tato ma naładowaną broń.

- Jak wielu ojców. Chcesz, żebym ci pokazała, jak go odbezpieczyć?

- Nie.

Jednak Yasmin i tak to zrobiła. Obie z nabożnym podziwem spoglądały na broń. Yasmin podała ją Jill. W pierwszej chwili Jill nie zamierzała wziąć pistoletu, ale coś w jego kształcie i kolorze urzekło ją. Zważyła broń w dłoni. Podziwiała jej ciężar, chłód i prostotę.

- Mogę ci coś powiedzieć?

- Jasne.

- Obiecaj, że nikomu nie powiesz.

- Oczywiście, że nikomu nie powiem.

- Kiedy go znalazłam, wyobrażałam sobie, że zastrzelę z niego pana Lewistona.

Jill ostrożnie odłożyła broń.

- Niemal jakbym to widziała, wiesz? Weszłabym do klasy. Miałabym broń w plecaku. Czasem myślałam, że poczekałabym na zakończenie lekcji i zastrzeliła go, kiedy w pobliżu nie byłoby nikogo, a potem starłabym moje odciski palców z pistoletu i uciekła. Albo poszłabym do jego domu - wiem, gdzie mieszka, w West Orange - i zabiłabym go tam, i nikt by mnie nie podejrzewał. A innym razem myślałam, żeby zrobić to w klasie, na oczach wszystkich, tak by dzieciaki mnie widziały i może skierowałabym w nie broń, ale zaraz uświadamiałam sobie, że nie, to zbyt przypominałoby masakrę w Columbine, a ja nie jestem jakimś wyrzutkiem...

- Yasmin?

- Taak?

- Trochę mnie przerażasz.

Yasmin się uśmiechnęła.

- To były tylko takie bezładne myśli, no wiesz. Nieszkodliwe. Nie zamierzam zrobić niczego takiego.

Milczały.

- On za to zapłaci - powiedziała Jill. - Wiesz o tym, prawda? Pan Lewiston.

- Pewnie, że wiem - odparła Yasmin.

Usłyszały wjeżdżający na podjazd samochód. Pan Novak wrócił do domu. Yasmin spokojnie wzięła broń, schowała ją na dno szuflady i ułożyła wszystko tak, jak było. Robiła to powoli, bez pośpiechu, nawet kiedy drzwi się otworzyły i usłyszały głos jej ojca.

- Yasmin? Dziewczęta?

Yasmin zamknęła szufladę, uśmiechnęła się i poszła do drzwi.

- Już idziemy, tato!

■ ■ ■

Tia nie fatygowała się pakowaniem.

Gdy tylko skończyła rozmowę z Mikiem, zbiegła do holu. Brett wciąż przecierał zaspane oczy, a włosy miał w artystycznym nieładzie. Zaofiarował się odwieźć ją do Bronksu. Furgonetka Bretta była wyładowana sprzętem komputerowym i cuchnęła jak chlew, ale facet nie zdejmował nogi z pedału gazu. Tia usiadła obok niego i wykonała kilka telefonów. Zbudziła Guya Novaka i lakonicznie wyjaśniła mu, że Mike miał wypadek, więc czy mógłby popilnować Jill jeszcze przez kilka godzin. Bardzo jej współczuł i szybko się zgodził.

- Co mam powiedzieć Jill? - spytał ją Guy Novak.

- Po prostu powiedz jej, że coś mi wypadło. Nie chcę, żeby się martwiła.

- Jasne.

- Dzięki, Guy.

■ ■ ■

Tia siedziała i spoglądała na drogę, jakby to mogło skrócić podróż. Próbowała poskładać to, co się stało. Mike powiedział, że wykorzystał GPS w telefonie komórkowym. Wytropił Adama w jakimś dziwnym miejscu w Bronksie. Pojechał tam, chyba zobaczył młodego Huffa i został napadnięty.

Adam wciąż był zaginiony - a może, tak jak poprzednim razem, jedynie postanowił na kilka dni zejść im z oczu.

Zadzwoniła do domu Clarka. Porozmawiała także z Olivia. Żadne z nich nie widziało Adama. Zadzwoniła również do domu Huffów, ale nikt nie odbierał telefonu. Przez większość wieczoru i nawet jeszcze rano przygotowania do przesłuchania pozwalały jej trzymać strach w ryzach - przynajmniej dopóki Mike nie zadzwonił ze szpitala. Teraz już nie. Zwyczajny strach podniósł łeb i przejął kontrolę. Zaczęła wiercić się na fotelu.

- Dobrze się czujesz? - zapytał Brett.

- Świetnie.

Jednak wcale nie czuła się świetnie. Wciąż wracała myślami do tamtej nocy, kiedy Spencer Hill znikł i popełnił samobójstwo. Przypomniała sobie, że odebrała telefon od Betsy...

- Czy Adam widział Spencera...?

W głosie Betsy słychać było strach. Czysty lęk. Nie zaniepokojenie. Była wystraszona i w końcu okazało się, że zupełnie słusznie.

Tia zamknęła oczy. Nagle nie mogła oddychać. Z trudem przełykała ślinę.

- Chcesz, żebym otworzył okno? - spytał Brett.

- Nic mi nie jest.

Pozbierała się i zadzwoniła do szpitala. Zdołała złapać lekarza, ale nie dowiedziała się niczego nowego. Mike został pobity i obrabowany. Z tego, co zrozumiała, grupka sprawców napadła na jej męża w zaułku. Doznał wstrząśnienia mózgu i przez kilka godzin był nieprzytomny, ale teraz odpoczywał i dochodził do siebie.

Złapała Hester Crimstein w domu. Szefowa okazała umiarkowaną troskę o zdrowie męża i syna Tii - oraz maksymalne zaniepokojenie sprawą przesłuchania.

- Wasz syn już uciekał, prawda? - zapytała Hester.

- Raz.

- Zatem zapewne zrobił to ponownie, nie uważasz?

- To może być coś więcej.

- Na przykład co? - spytała Hester. - Posłuchaj, o której jest to jutrzejsze przesłuchanie?

- O trzeciej po południu.

- Poproszę, żeby je przełożyli. Jeśli nie uzyskam zgody, będziesz musiała tam wrócić.

- Żartujesz, prawda?

- Z tego, co słyszę, wynika, że nic nie możesz tam zrobić. Możesz przez cały czas być pod telefonem. Załatwię ci prywatny odrzutowiec, żebyś mogła odlecieć z Teterboro.

- Mówimy o mojej rodzinie.

- Właśnie, o twoim rozstaniu z nią na kilka godzin. W niczym nie możesz im pomóc, jedynie poprawiasz swoje samopoczucie. Tymczasem mamy tu niewinnego człowieka, który może wylądować w więzieniu na dwadzieścia pięć lat, jeśli to spieprzymy.

Tia chciała natychmiast złożyć wymówienie, ale coś ją powstrzymało i ochłonęła na tyle, by powiedzieć:

- Zobaczymy, czy uda się przełożyć przesłuchanie.

- Zadzwonię do ciebie.

Tia rozłączyła się i spojrzała na telefon, jakby był jakąś obcą naroślą na jej ręce. Czy to zdarzyło się naprawdę?

Kiedy dotarła do pokoju Mike’a, Mo już tam był. Gwałtownie odwrócił się do niej, zaciskając pięści, z twarzą zalaną łzami.

- Nic mu nie jest - powiedział do niej Mo, kiedy weszła do środka. - Po prostu zasnął.

Tia przeszła przez pokój. Były w nim jeszcze dwa łóżka, oba zajęte. Pacjenci nie mieli teraz gości. Kiedy Tia spojrzała na twarz Mike’a, poczuła się tak, jakby ktoś spuścił jej na brzuch cementowy blok.

- Och, dobry Boże...

Mo stanął za nią i położył ręce na jej ramionach.

- Wygląda gorzej, niż jest naprawdę.

Miała nadzieję, że tak jest. Nie wiedziała, czego się spodziewać, ale to? Prawe oko było zupełnie zamknięte opuchlizną. Na jednym policzku miał skaleczenie wyglądające jak cięcie brzytwą, a na drugim siniak. Miał rozciętą wargę. Jedna ręka była schowana pod kocem, lecz na przedramieniu drugiej zobaczyła dwa duże sińce.

- Co oni mu zrobili? - szepnęła.

- Już nie żyją - powiedział Mo. - Słyszysz? Zamierzam ich znaleźć, ale nie będę ich bił. Pozabijam drani.

Tia położyła dłoń na przedramieniu męża. Jej mąż. Jej piękny, przystojny, silny mąż. Zakochała się w nim w Dartmouth. Dzieliła z nim łoże, miała dzieci, wybrała go na towarzysza życia. Nieczęsto myśli się o takich sprawach, ale tak jest. Wybierasz jednego człowieka, żeby dzielić z nim życie - co jest cholernie przerażające, gdy się nad tym zastanowić. Jak mogła pozwolić, żeby oddalili się od siebie choć odrobinę? Jak mogła dopuścić, żeby zwyciężyła rutyna, i nie robić wszystkiego, żeby każda sekunda ich wspólnego życia była jeszcze lepsza, jeszcze bardziej udana?

- Tak bardzo cię kocham - wyszeptała.

Zamrugał i otworzył oczy. Ujrzała w nich strach - i może to było najgorsze. Od kiedy znała Mike’a, nigdy nie widziała go przestraszonego. Nigdy nie widziała, żeby płakał. Domyślała się, że zdarzało mu się to, ale był jednym z tych, którzy nie pokazują tego po sobie. Chciał być dla niej oparciem i choć może zabrzmieć to staroświecko, ona też tego chciała.

Spojrzał w przestrzeń szeroko otwartymi teraz oczami, jakby widział jakiegoś wyimaginowanego napastnika.

- Mike - powiedziała Tia. - Jestem tutaj.

Napotkał jej spojrzenie, ale wciąż był przestraszony. I jeśli ucieszył się na jej widok, to tego nie okazał. Tia ujęła jego dłoń.

- Wszystko będzie dobrze - rzekła.

Wciąż patrzył jej w oczy i wreszcie zrozumiała. Wiedziała, co powie, zanim te słowa padły z jego ust.

- Co z Adamem? Gdzie on jest?

20

Dolly Lewiston znów zobaczyła ten samochód, przejeżdżał pod ich domem.

Zwolnił. Tak jak ostatnio. I jak poprzednim razem.

- To znowu on - powiedziała.

Jej mąż, wychowawca piątej klasy, Joe Lewiston, nie podniósł głowy. Z przesadnym skupieniem poprawiał wypracowania.

- Joe?

- Słyszałem cię, Dolly - warknął. - I co mam z tym zrobić?

- On nie ma prawa. - Patrzyła, jak odjeżdża. Samochód zdawał się roztapiać w oddali. - Może powinniśmy zadzwonić na policję.

- I co im powiemy?

- To, że on nas nęka.

- Przejeżdża po naszej ulicy. Prawo tego nie zabrania.

- Zwalnia.

- To też nie jest przestępstwem.

- Mógłbyś im powiedzieć, co się stało.

Prychnął, nie odrywając wzroku od wypracowań.

- A policja z pewnością okazałaby mi wiele zrozumienia.

- Mamy dziecko.

W tym momencie obserwowała małą Allie, ich trzyletnią, córeczkę, na ekranie komputera. Strona internetowa K-Little Gym pozwala ci oglądać twoje dziecko przez kamerę umieszczoną w sali - jak je posiłki, bawi się klockami, czyta, śpiewa - tak więc zawsze możesz mieć je na oku. Właśnie dlatego Dolly wybrała K-Little.

Ona i Joe pracowali jako nauczyciele nauczania podstawowego. Joe był wychowawcą piątej klasy w szkole Mount Riker. Ona nauczała drugoklasistów w Paramus. Dolly Lewiston chętnie zrezygnowałaby z pracy, ale potrzebowali obu pensji. Jej mąż nadal kochał nauczać, ale w Dolly ta miłość w którymś momencie zgasła. Ktoś mógłby zauważyć, że straciła zamiłowanie do zawodu mniej więcej w tym samym czasie, kiedy urodziła się Allie, ale Dolly uważała, że było w tym coś więcej. Mimo to robiła swoje i uspokajała niezadowolonych rodziców, ale tak naprawdę chciała tylko oglądać stronę internetową K-Little i mieć pewność, że jej dziecko jest bezpieczne.

Guy Novak, człowiek w samochodzie przejeżdżającym pod jej domem, nie mógł obserwować swojej córki ani upewnić się, że jest bezpieczna. Tak więc Dolly w zasadzie zrozumiała jego punkt widzenia, a nawet mu współczuła. To jednak nie oznaczało, że pozwoli, by skrzywdził jej rodzinę. Na tym świecie często tak już jest, że oni albo my, więc prędzej szlag ją trafi, niż dopuści, by była to jej rodzina.

Odwróciła się i spojrzała na Joego. Miał zamknięte oczy i spuszczoną głowę.

Stanęła za nim i położyła dłonie na jego ramionach. Skurczył się pod jej dotknięciem. Ten skurcz trwał najwyżej sekundę, nie dłużej, ale wstrząsnął całym jej ciałem. Przez kilka ostatnich tygodni był taki spięty. Nie zabrała rąk, dopóki się nie odprężył. Zaczęła masować mu ramiona. Kiedyś to uwielbiał. Po kilku minutach zaczął się rozluźniać.

- W porządku - powiedziała.

- Po prostu wyszedłem z siebie.

- Wiem.

- Poniosło mnie jak zawsze, a wtedy...

- Wiem.

Wiedziała. Właśnie dlatego Joe Lewiston był takim dobrym nauczycielem. Miał pasję. Przykuwał uwagę uczniów, opowiadał im kawały, czasem nawet odrobinę nieodpowiednie, ale dzieciaki kochały go za to. Dzięki temu uważały i więcej się uczyły. Wcześniej nieraz rodzice bywali zirytowani zachowaniem Joego, ale miał dość obrońców, żeby się tym nie przejmować. Ogromna większość rodziców biła się o to, żeby ich dzieci dostały się do klasy pana Lewistona. Lubili, kiedy ich dzieci cieszyły się szkołą i miały nauczyciela, który wykazuje szczery entuzjazm, a nie tylko robi swoje.

- Naprawdę skrzywdziłem tę dziewczynkę - powiedział.

- Nie chciałeś. Wszystkie dzieci i rodzice wciąż cię kochają.

Nic nie powiedział.

- Przejdzie jej. To wszystko minie, Joe. Będzie dobrze.

Dolna warga zaczęła mu drżeć. Rozpadał się. Chociaż tak bardzo go kochała, chociaż wiedziała, że był o wiele lepszym nauczycielem i człowiekiem, niż ona kiedykolwiek będzie, Dolly wiedziała również, że jej mąż nie jest silny. Ludzie uważali, że jest. Pochodził z licznej rodziny, był najmłodszym z pięciorga dzieci, lecz zdominowanej przez ojca. Przytłaczał swojego najmłodszego i najdelikatniejszego syna, a ten z kolei uciekał przed tym, starając się być zabawnym i zajmującym. Dolly nie znała lepszego człowieka niż jej mąż, ale był także słaby.

To jej nie przeszkadzało. To ona miała być silna. Do niej należało podtrzymywanie męża na duchu.

- Przykro mi, że nie wytrzymałem - powiedział Joe.

- Nic nie szkodzi.

- Masz rację. To minie.

- Właśnie. - Pocałowała go w policzek, a potem tuż za uchem. Jego ulubione miejsce. Wysunęła koniuszek języka i lekko nim poruszyła. Czekała na cichy jęk. Nie doczekała się. - Może powinieneś na chwilę przerwać poprawianie tych prac, hm? - szepnęła.

Odsunął się, tylko trochę.

- Hm, ja... naprawdę muszę to skończyć.

Dolly wyprostowała się i cofnęła o krok. Joe Lewiston uświadomił sobie, co zrobił, i próbował to naprawić.

- Mogę skorzystać z zaproszenia później? - zapytał.

To ona tak mówiła, kiedy nie miała nastroju. Prawdę mówiąc, ten tekst raczej wygłaszały żony, a nie mężowie, no nie? On zawsze wykazywał inicjatywę - w tym akurat był dobry, kiedy jednak chlapnął ozorem kilka miesięcy temu, nawet to się zmieniło.

- Jasne - powiedziała Dolly. Odwróciła się.

- Dokąd idziesz? - zapytał.

- Zaraz wrócę. Muszę pojechać do sklepu, a potem odebrać Allie. Ty skończ poprawiać te prace.

Dolly Lewiston pobiegła na górę, zalogowała się, odszukała adres Guya Novaka i znalazła drogę. Ponadto spróbowała wejść na swoje służbowe konto pocztowe - zawsze znajdzie się jakiś niezadowolony rodzic - na które od dwóch dni nie mogła się dostać. Bez zmian.

- Moja skrzynka e-mailowa wciąż nie działa! - zawołała do męża.

- Sprawdzę to - obiecał.

Dolly wydrukowała mapkę dojazdu do domu Guya Novaka, złożyła kartkę na czworo i wepchnęła do kieszeni. Idąc do drzwi, pocałowała męża w czubek głowy. Powiedział, że ją kocha.

Wzięła kluczyki i pojechała do Guya Novaka.

■ ■ ■

Tia widziała ich miny. Policja nie wierzyła w zaginięcie Adama.

- Myślałam, że możecie ogłosić pomarańczowy alarm albo coś takiego - powiedziała.

Dwójka policjantów wyglądała razem niemal komicznie. Jednym z nich był mały Latynos w mundurze, niejaki Guttierez. Drugą była wysoka czarna kobieta, która przedstawiła się jako detektyw Clare Schlich.

To ona odpowiedziała na to pytanie.

- Przypadek pani syna nie spełnia wymagań pomarańczowego alarmu.

- Dlaczego?

- Musimy mieć jakiś dowód na to, że został uprowadzony.

- Przecież ma szesnaście lat i zaginął.

- Tak.

- Zatem jakiego jeszcze dowodu wam potrzeba?

Schlich wzruszyła ramionami.

- Przydałby się jakiś świadek.

- Nie każde porwanie obserwuje ktoś postronny.

- Zgadza się, proszę pani. Jednak potrzebny jest jakiś dowód uprowadzenia, zagrożenia lub obrażeń. Ma pani jakiś?

Tia nie nazwałaby ich zachowania nieuprzejmym, raczej protekcjonalnym. Starannie spisali jej zeznania. Nie zlekceważyli jej obaw, ale nie zamierzali zostawić wszystkiego i zająć się wyłącznie tym. Clare Schlich wyraźnie dała to do zrozumienia pytaniami i reakcjami na to, co powiedzieli jej Mike i Tia.

- Monitorowaliście komputer waszego syna? Aktywowaliście GPS w jego komórce? Jego postępowanie zaniepokoiło was w takim stopniu, że śledził go pan w Bronksie? Czy on już wcześniej uciekał z domu?

I tak dalej. Tia nie mogła mieć im tego za złe, ale myślała tylko o tym, że Adam zaginął. Guttierez już wcześniej rozmawiał z Mikiem.

- Mówił pan, że widział pan młodego Daniela Huffa - DJ Huffa - na tej ulicy? I że on mógł tam być z waszym synem?

- Tak.

- Właśnie rozmawiałem z jego ojcem. To policjant, wiedział pan o tym?

- Wiedziałem.

- Powiedział, że jego syn przez całą noc był w domu.

Tia spojrzała na Mike’a. Zobaczyła, że jest bliski wybuchu. Zmrużył oczy. Znała ten wyraz twarzy. Położyła dłoń na jego ramieniu, ale nie mogła go uspokoić.

- Kłamie - rzekł Mike.

Policjant wzruszył ramionami. Tia widziała, jak spuchnięta twarz Mike’a spochmurniała. Popatrzył na nią, a potem na Mo.

- Wychodzimy stąd - zarządził. - Natychmiast.

Lekarz chciał zatrzymać Mike’a jeszcze przez jeden dzień, ale to nie wchodziło w rachubę. Tia wiedziała, że nie ma sensu odgrywać zatroskanej żony. Wiedziała, że Mike poradzi sobie ze swoimi obrażeniami. Był cholernie twardy. To było jego trzecie wstrząśnienie mózgu - dwóch pierwszych doznał na lodowisku. Stracił kilka zębów, miał o wiele za często zszywaną twarz, dwukrotnie złamany nos, a raz szczękę, ale nigdy nie opuścił ani jednego meczu - przeważnie grał do końca nawet w tych, w których doznał obrażeń.

Tia wiedziała również, że nie ma sensu się z nim spierać - i wcale nie zamierzała. Chciała, by wstał z łóżka i zaczął szukać ich syna. Zdawała sobie sprawę, że nie robiąc nic, cierpiałby jeszcze bardziej.

Mo pomógł Mike’owi usiąść. Tia pomogła mu się ubrać. Na ubraniu zobaczyła plamy krwi. Mike nie zwracał na to uwagi. Wstał. Byli już przy drzwiach, gdy Tia poczuła wibracje komórki. Modliła się, żeby to dzwonił Adam. To nie był on.

Hester Crimstein nie traciła czasu na powitania.

- Jakieś wieści o waszym synu?

- Żadnych. Policja uważam, że uciekł z domu.

- A nie?

Tia zacisnęła zęby.

- Nie sądzę.

- Brett powiedział mi, że go szpiegowaliście.

Brett i ten jego długi język, pomyślała Tia. Cudownie.

- Monitorowałam jego aktywność w sieci.

- Jak zwał, tak zwał.

- Adam nie uciekłby w taki sposób.

- O rany, żaden rodzic jeszcze tego nie mówił.

- Znam mojego syna.

- Zła wiadomość - dodała Hester. - Nie uzyskaliśmy odroczenia.

- Hester...

- Zanim powiesz, że nie wrócisz do Bostonu, posłuchaj mnie. Już załatwiłam limuzynę, która cię zabierze. Stoi teraz pod szpitalem.

- Nie mogę...

- Tylko posłuchaj, Tia. Przynajmniej tyle. Kierowca zawiezie cię na lotnisko Teterboro, które znajduje się niedaleko waszego domu.

Mam tam prywatny samolot. Ty masz komórkę. Jeśli coś się wydarzy, kierowca może cię stamtąd zabrać. W samolocie też jest telefon. Jeżeli otrzymasz jakąś wiadomość, gdy będziesz w powietrzu, mój pilot dowiezie cię w rekordowym czasie. Może Adam znajdzie się, nie wiem, w Filadelfii. Dobrze będzie mieć do dyspozycji prywatny samolot.

Mike pytająco spojrzał na Tię. Pokręciła głową i dała im znak, żeby szli dalej. Zrobili to.

- Kiedy wylądujesz w Bostonie - ciągnęła Hester - zajmiesz się tym przesłuchaniem, gdyby coś się stało w trakcie przesłuchania, natychmiast je przerwiesz i wrócisz do domu prywatnym samolotem. Przelot z Bostonu do Teterboro trwa czterdzieści minut. Być może wasz chłopak wkrótce stanie w progu z jakąś dziecinną wymówką, ponieważ zapił z kolegami. Tak czy inaczej, za kilka godzin wrócisz do domu.

Tia ścisnęła nasadę nosa.

- Mówię sensownie, prawda? - powiedziała Hester.

- Tak.

- Dobrze.

- Jednak ja nie mogę.

- Dlaczego?

- Nie potrafiłabym się skupić.

- Och, bzdura! Wiesz, czego od ciebie oczekuję podczas tego przesłuchania.

- Flirciary. Mój mąż leży w szpitalu...

- Już go opuszcza. Wiem wszystko, Tia.

- Dobrze, mój mąż został napadnięty, a mój syn zaginął. Naprawdę sądzisz, że będę w nastroju do flirtowania?

- W nastroju? A kogo obchodzi, do czego masz nastrój? Po prostu musisz to zrobić, Tia. Stawką jest wolność człowieka.

- Musisz znaleźć kogoś innego.

Cisza.

- Czy to twoja ostateczna odpowiedź? - zapytała Hester.

- Ostateczna - odparła Tia. - Będzie mnie kosztowała posadę?

- Nie dziś. Ale niebawem. Ponieważ teraz wiem, że nie mogę na tobie polegać.

- Dołożę starań, żeby odzyskać twoje zaufanie.

- Nie zdołasz. Ja nie daję drugiej szansy. Mam zbyt wielu pracujących dla mnie prawników, którzy mnie nie zawiedli. Tak więc znów będę ci zlecała gównianą robotę, aż odejdziesz. Szkoda. Myślałam, że masz potencjał.

Hester Crimstein się rozłączyła.

Wyszli z budynku. Mike wciąż obserwował żonę.

- Tia?

- Nie chcę o tym rozmawiać.

Mo odwiózł ich do domu.

- I co robimy? - zapytała Tia.

Mike połknął proszek przeciwbólowy.

- Może powinnaś odebrać Jill.

- Dobrze. A dokąd ty pojedziesz?

- Na początek chcę porozmawiać z kapitanem Danielem Huffem o tym, dlaczego skłamał.

21

- Ten cały Huff to gliniarz, tak? - zapytał Mo.

- Zgadza się.

- No to nie da się łatwo zastraszyć.

Stanęli przed domem Huffów, niemal na tym samym miejscu, na którym Mike zaparkował poprzedniego wieczoru, zanim wszystko zaczęło się walić. Nie słuchał Mo. Ruszył do drzwi. Mo poszedł za nim. Mike zapukał i poczekał. Potem nacisnął dzwonek i zaczekał jeszcze chwilę.

Nikt nie otworzył.

Mike ruszył na tyły domu. Tam też załomotał do drzwi. Żadnej reakcji. Przyłożył dłonie do szyby i osłaniając nimi oczy, zajrzał przez okno do środka. Nikogo. Nawet spróbował przekręcić gałkę w drzwiach, ale były zamknięte.

- Mike?

- On kłamał, Mo.

Wrócili do samochodu.

- Dokąd teraz? - zapytał Mo.

- Daj mi poprowadzić.

- Nie. Dokąd?

- Na posterunek policji. Tam gdzie pracuje Huff.

Jechali z kilometr. Mike rozmyślał o tej krótkiej trasie, którą Daniel Huff przejeżdżał niemal codziennie do pracy. Jakie to szczęście taki niedaleki dojazd. Mike pomyślał o niezliczonych godzinach straconych w korkach na moście, a potem zaczął się zastanawiać, dlaczego myśli o takich bzdurach, i uświadomił sobie, że głośno sapie, a Mo obserwuje go kątem oka.

- Mike?

- Co?

- Musisz zachować spokój.

Mike zmarszczył brwi.

- Ty mi to mówisz.

- Taa, ja ci to mówię. Musisz zrozumieć, że skoro doradzam ci powściągliwość, musi być jakiś ważny powód. Nie możesz wpaść jak burza na posterunek i naskoczyć na oficera.

Mike nie odpowiedział. Posterunek policji mieścił się w budynku dawnej biblioteki na szczycie wzgórza, gdzie parkowanie było koszmarem. Mo zaczął krążyć, szukając miejsca.

- Słyszałeś mnie?

- Tak, Mo, słyszałem cię.

Przed budynkiem nie było wolnych miejsc.

- Pojadę na południe i spróbuję z drugiej strony.

- Szkoda czasu - rzekł Mike. - Sam się tym zajmę.

- Nie ma mowy.

Mike obrócił się do niego.

- Cii, Mike, wyglądasz okropnie.

- Jeśli chcesz być moim szoferem, dobrze. Jednak nie jesteś moją niańką, Mo. Dlatego wysadź mnie tu. I tak muszę porozmawiać z Huffem sam. Przy tobie tylko nabrałby podejrzeń. Sam będę mógł porozmawiać z nim jak ojciec z ojcem.

Mo zjechał na bok.

- Tylko pamiętaj, co powiedziałeś.

- Co takiego?

- Jak ojciec z ojcem. On też jest ojcem.

- Co przez to rozumiesz?

- Zastanów się.

Wstając z fotela, Mike poczuł ból potłuczonych żeber. Wiedział, że ma dużą tolerancję na ból. Czasem było to wygodne. Lubił ból mięśni po intensywnym treningu. Lubił poddawać je próbie. Na lodzie faceci próbują osłabić przeciwnika ostrą grą, ale na niego wywierało to wprost przeciwny skutek. Mocne uderzenie było niemal stymulujące.

Spodziewał się, że na posterunku panuje senna atmosfera. Dotychczas był tu tylko raz, by złożyć podanie o pozwolenie parkowania swojego samochodu na ulicy przez noc. W mieście obowiązywało zarządzenie zabraniające parkowania na ulicach po drugiej w nocy, lecz oni reperowali swój podjazd, więc wpadł tu, by uzyskać pozwolenie na całonocne parkowanie przez tydzień. Za biurkiem siedział wtedy jeden policjant, a wszystkie pozostałe biurka były puste.

Dziś zobaczył tu co najmniej piętnastu policjantów, wszystkich czymś zajętych.

- Mogę w czymś pomóc?

Umundurowany policjant wydawał się za młody, żeby pracować za biurkiem. Może to następny przykład wpływu telewizji, lecz Mike zawsze sądził, że za biurkiem siedzi znużony weteran, taki jak ten z Posterunku przy Hill Street, który mówi wszystkim „tylko uważajcie”. Ten chłopak wyglądał na dwunastolatka. Ponadto spoglądał na Mike’a z nieskrywanym zdziwieniem, wskazując na jego twarz.

- Przyszedł pan w sprawie tych siniaków?

- Nie - odparł Mike.

Pozostali policjanci zaczęli uwijać się szybciej. Przekładali papiery, nawoływali się i przytrzymywali ramionami słuchawki.

- Chcę się zobaczyć z funkcjonariuszem Huffem.

- Ma pan na myśli kapitana Huffa?

- Tak.

- Mogę spytać, w jakiej sprawie?

- Proszę mu powiedzieć, że przyszedł Mike Baye.

- Jak pan widzi, jesteśmy bardzo zajęci.

- Widzę - rzekł Mike. - Jakaś duża sprawa?

Młody policjant posłał mu spojrzenie wyraźnie sugerujące, że to nie jego interes. Mike podchwycił strzępki rozmowy o jakimś samochodzie zaparkowanym przed hotelem Ramada, ale nic więcej.

- Zechce pan usiąść i poczekać, a ja spróbuję znaleźć kapitana Huffa?

- Jasne.

Mike podszedł do ławki i usiadł. Obok niego jakiś mężczyzna w garniturze wypełniał formularze.

- Przepytaliśmy cały personel! - zawołał jeden z policjantów. - Nikt jej nie widział.

Mike leniwie zastanawiał się, o co chodzi, ale tylko po to, żeby się uspokoić.

Huff kłamał.

Mike nie spuszczał z oka młodego funkcjonariusza. Gdy ten odłożył słuchawkę i spojrzał na niego, Mike wiedział, że to nie będzie dobra wiadomość.

- Panie Baye?

- Doktorze Baye - poprawił Mike.

Tym razem wyjdzie na aroganta, ale czasem ludzie odnoszą się do lekarzy z szacunkiem. Nie zawsze, ale czasem.

- Doktorze Baye. Obawiam się, że jesteśmy bardzo zajęci. Kapitan Huff prosił, żebym pana zapewnił, że zadzwoni do pana, gdy tylko będzie mógł.

- To mi nie wystarczy - rzekł Mike.

- Słucham?

Posterunek praktycznie składał się z jednego dużego pomieszczenia, przegrodzonego ścianką działową wysokości około metra. Dlaczego na każdym posterunku jest coś takiego? I kogo to ma powstrzymać? W tej przegrodzie znajdowały się wahadłowe drzwiczki. Na końcu pomieszczenia Mike dostrzegł drzwi z napisem: KAPITAN. Ruszył żwawo, przy czym żebra i twarz zabolały go w zupełnie nowych miejscach. Ominął biurko dyżurnego.

- Proszę pana?!

- Spokojnie, znam drogę.

Otworzył drzwiczki i pospieszył w kierunku gabinetu kapitana.

- Proszę natychmiast się zatrzymać!

Mike nie sądził, żeby chłopak zaczął strzelać, więc szedł dalej. Dotarł do drzwi, zanim ktokolwiek zdołał go powstrzymać. Nie były zamknięte. Otworzył je szarpnięciem.

Huff siedział za biurkiem, rozmawiając przez telefon.

- Co, do diabła...?

Dyżurny funkcjonariusz był już tuż za Mikiem, gotowy do interwencji, ale Huff odprawił go machnięciem ręki.

- W porządku.

- Przepraszam, kapitanie. Wpadł tu, zanim...

- Nie przejmuj się. Zamknij drzwi, dobrze?

Chłopak miał nieszczęśliwą minę, ale posłuchał. Jedna ze ścian była przeszklona. Stanął za nią i patrzył. Mike posłał mu gniewne spojrzenie, po czym skupił uwagę na Huffie.

- Kłamałeś - powiedział.

- Jestem zajęty, Mike.

- Widziałem twojego syna, zanim zostałem napadnięty.

- Nie, nie widziałeś. Był w domu.

- Bzdura.

Huff nie wstał. Nie poprosił Mike’a, żeby usiadł. Splótł dłonie za głową i odchylił się do tyłu.

- Naprawdę nie mam na to czasu.

- Mój syn był w waszym domu. Potem pojechał do Bronksu.

- A skąd o tym wiesz, Mike?

- Wykorzystałem GPS w komórce mojego syna.

Huff uniósł brwi.

- O.

Musiał już o tym wiedzieć. Na pewno powiedzieli mu jego nowojorscy koledzy.

- Dlaczego kłamałeś, Huff?

- Jak dokładny jest GPS?

- Co?

- Może on wcale nie był z DJ-em. Może był u sąsiadów. Dwa domy dalej mieszka chłopak Lubetkinów. A może, do licha, był u mnie, zanim wróciłem do domu, lub kręcił się w pobliżu i zamierzał przyjść, ale zmienił zdanie.

- Mówisz poważnie?

Ktoś zapukał do drzwi. Inny policjant zajrzał do środka.

- Jest tu pan Cordova.

- Zaprowadźcie go do pokoju A - rzekł Huff. - Zaraz tam przyjdę.

Policjant kiwnął głową i zamknął drzwi. Huff wstał. Był wysokim mężczyzną z zaczesanymi do tyłu włosami. Zazwyczaj emanował typowym dla policjantów spokojem, tak jak poprzedniego wieczoru, kiedy spotkali się przed jego domem. Wciąż go zachował, ale teraz z widocznym wysiłkiem. Spojrzał Mike’owi w oczy. Mike nie odwrócił wzroku.

- Mój syn całą noc był w domu.

- To kłamstwo.

- Muszę iść. Nie zamierzam więcej o tym z tobą rozmawiać.

Ruszył do drzwi. Mike zastąpił mu drogę.

- Muszę porozmawiać z twoim synem.

- Zejdź mi z drogi, Mike.

- Nie.

- Twoja twarz.

- Co z nią?

- Wygląda, jakbyś już dość oberwał - rzekł Huff.

- Chcesz spróbować?

Huff nie odpowiedział.

- No już, Huff. Jestem już poturbowany. Chcesz znowu spróbować?

- Znowu?

- Może tam byłeś.

- Co?

- Twój syn był. Wiem o tym. Zatem spróbuj. Jednak tym razem twarzą w twarz. Jeden na jednego. Nie banda facetów atakująca mnie z zaskoczenia. Spróbuj. Odłóż broń i zamknij drzwi na klucz. Powiedz swoim kumplom, żeby zostawili nas samych. Zobaczymy, jaki jesteś twardy.

Huff uśmiechnął się krzywo.

- Myślisz, że to pomoże ci znaleźć syna?

I nagle Mike zrozumiał to, co powiedział mu Mo. Mówił o stawaniu twarzą w twarz i jeden na jednego, a powinien tak, jak podpowiadał mu Mo: jak ojciec z ojcem. Chociaż to nie przekonałoby Huffa. Wprost przeciwnie. Mike próbował uratować swoje dziecko - a Huff robił to samo. Mike’a nic nie obchodził DJ Huff - a Huffa wcale nie obchodził Adam Baye.

Obaj starali się chronić swoich synów. Huff był gotowy walczyć. Przegra czy wygra, ale nie opuści swojego dziecka. To samo dotyczyło innych rodziców - Clarka, Olivii, wszystkich. I na tym polegał błąd Mike’a. On i Tia rozmawiali z dorosłymi gotowymi własną piersią osłonić swoje pociechy. Trzeba jakoś obejść te rodzicielskie czujki.

- Adam zaginął - powiedział Mike.

- Rozumiem.

- Rozmawiałem o tym z nowojorską policją. Z kim mam porozmawiać tutaj, żeby pomógł mi odnaleźć syna?

■ ■ ■

- Powiedz Cassandrze, że za nią tęsknię - szepnął Nash.

I wtedy, w końcu, po długim oczekiwaniu, zakończyły się cierpienia Reby Cordovy.

Nash pojechał do U-Store-It przy Route 15 w hrabstwie Sussex.

Tyłem podjechał furgonetką do rampy rozładowczej magazynu przypominającego garaż. Zapadła noc. Nikt nie kręcił się w pobliżu i nie patrzył. Umieścił zwłoki w koszu na śmieci, zabezpieczając się przed mało prawdopodobną sytuacją, że ktoś mógłby go zobaczyć. Przechowalnie były doskonałym miejscem do takich rzeczy. Pamiętał, że czytał o porywaczach, którzy przetrzymywali swoją ofiarę w jednym z takich magazynów. Ofiara przypadkowo się udusiła. Jednak Nash znał także inne historie, zapierające dech w piersiach. Widzisz plakaty ze zdjęciami zaginionych i zastanawiasz się, gdzie się podziały te dzieci z kartonowych opakowań mleka, kobiety, które pewnego dnia najzwyczajniej wyszły z domu i czasem, o wiele częściej, niż chciałbyś wiedzieć, są przetrzymywane związane i zakneblowane w takich miejscach jak to.

Nash wiedział, że policja uważa, że przestępcy trzymają się pewnych schematów postępowania. Być może, gdyż większość przestępców to idioci, ale Nash postępował wprost przeciwnie. Zmasakrował Marianne, ale nie tknął twarzy Reby Cordovy. Częściowo z powodu logiki. Wiedział, że może uniemożliwić identyfikację Marianne, ale nie Reby. Do tej pory mąż zapewne zgłosił już jej zaginięcie. Gdyby znaleziono świeże zwłoki, nawet zakrwawione i zdeformowane, policja wiedziałaby, że zachodzi duże prawdopodobieństwo, iż są to zwłoki Reby Cordovy.

Stąd zmiana modus operandi: uniemożliwić znalezienie zwłok.

To był decydujący punkt. Nash zostawił ciało Marianne, żeby je znaleziono, ale Reba po prostu zniknie. Jej samochód porzucił na hotelowym parkingu. Policja uzna, że przyjechała tam na schadzkę. Skupią się na tym, rozpracowując ten wątek, sprawdzając jej znajomych i szukając kochanka. Może Nashowi dopisze szczęście. Może Reba istotnie miała kogoś na boku. Policja z pewnością podąży tym tropem. Tak czy inaczej, jeśli nie znajdą ciała, nie będą mieli punktu zaczepienia i zapewne założą, że uciekła od męża. Nikt nie powiąże Reby i Marianne.

Dlatego schowa jej ciało tutaj. Przynajmniej na jakiś czas.

Pietra znów miała to pozbawione wyrazu spojrzenie. Przed laty była piękną młodą aktorką w kraju zwanym Jugosławią. Potem zaczęły się czystki etniczne. Jej męża i syna zabito na jej oczach w sposób tak okrutny, że przechodzący ludzką wyobraźnię. Pietra nie miała tyle szczęścia - przeżyła. Nash był wtedy najemnikiem. Uratował ją. A raczej to, co z niej zostało. Od tej pory Pietra ożywiała się tylko wtedy, kiedy musiała działać, jak w tym barze, w którym zgarnęli Marianne. Przez resztę czasu po prostu nic w niej nie było. Wszystko zabrali tamci serbscy żołnierze.

- Obiecałem Cassandrze - powiedział jej. - Rozumiesz to, prawda?

Odwróciła głowę. Studiował jej profil.

- Źle się czujesz po tej, prawda?

Pietra nie odpowiedziała. Umieścili ciało Reby w mieszance trocin i nawozu. Pozostanie tu przez jakiś czas. Nash nie chciał ryzykować kradzieży następnych tablic rejestracyjnych. Wziął czarną taśmę izolacyjną i zmienił F na E - co mogło wystarczyć. W kącie baraku miał stos innych maskujących gadżetów do swojej furgonetki. Magnetyczną tablicę z reklamą Tremesis Paints. Drugą z nazwą Cambridge Institute. Zamiast nich wybrał nalepkę na zderzak, którą kupił w październiku zeszłego roku na zlocie religijnym przebiegającym pod hasłem: BOSKA MIŁOŚĆ.

BÓG NIE WIERZY W ATEISTÓW - głosiła naklejka.

Nash uśmiechnął się. Jakie miłe, pobożne hasło. Ważne, że rzucało się w oczy. Przykleił je dwustronną taśmą klejącą, żeby łatwo było oderwać w razie potrzeby. Ludzie czytający to hasło będą urażeni lub zachwyceni. Tak czy inaczej, zauważą je. Gdy widzisz takie rzeczy, nie zwracasz uwagi na numery rejestracyjne.

Wsiedli do samochodu.

Dopóki nie poznał Pietry Nash nie wierzył, że oczy są zwierciadłem duszy. Jednak u niej było to oczywiste. Miała piękne oczy, niebieskie z żółtymi drobinkami, a jednak widziało się, że nie ma w nich nic, że ktoś zdmuchnął płomień i już nigdy nie uda się go zapalić.

- Trzeba było to zrobić, Pietra. Rozumiesz to.

W końcu odezwała się.

- Cieszyłeś się tym.

W tych słowach nie było potępienia. Znała Nasha dostatecznie długo, by nie musiał jej okłamywać.

- Co z tego?

Odwróciła głowę.

- No co jest, Pietra?

- Wiem, co stało się z moją rodziną - powiedziała.

Nash milczał.

- Patrzyłam, jak mój syn i mąż potwornie cierpieli. A oni patrzyli, jak ja cierpię. To było ostatnie, co widzieli przed śmiercią - jak ja cierpią razem z nimi.

- Wiem o tym - rzekł Nash. - Powiedziałaś, że to mnie cieszyło. Jednak na ciebie zwykle też tak to działa, prawda?

- Tak - odparła bez wahania.

Większość ludzi zakładałaby, że będzie wprost przeciwnie - że ofiara tak okropnej przemocy będzie brzydziła się przelewem krwi. To jednak tak nie działa. Przemoc rodzi przemoc - lecz nie najprostszego, mściwego rodzaju. Molestowane dziecko wyrasta na pedofila. Syn dręczony przez ojca maltretującego matkę prawdopodobnie kiedyś będzie bił żonę.

Dlaczego?

Dlaczego ludzie nigdy nie uczą się na cudzych błędach? Czemu pociąga nas to, co powinno nas odrzucać?

Kiedy Nash ją uratował, Pietra była żądna zemsty. Tylko o tym myślała, gdy dochodziła do siebie. Trzy tygodnie po jej wyjściu ze szpitala Nash i Pietra wytropili jednego z żołnierzy, którzy torturowali jej bliskich. Zdołali dopaść go samego. Nash związał go i zakneblował. Dał Piętrze sekator i zostawił ją z nim samą. Żołnierz umierał trzy dni. Pod koniec pierwszego błagał Pietrę, żeby go zabiła. Nie zrobiła tego.

Cieszyła się każdą minutą.

Większości ludzi zemsta nie daje satysfakcji. Czują wewnętrzną pustkę, gdy wyrządzą potworną krzywdę innemu człowiekowi, nawet takiemu, który na to zasłużył. Nie Pietra. To doświadczenie tylko obudziło w niej głód następnych. I głównie dlatego była z nim dzisiaj.

- Zatem dlaczego tym razem było inaczej? - zapytał.

Czekał. Nie spieszyła się, ale w końcu odpowiedziała.

- Niewiedza - odparła cicho Pietra. - Nieświadomość. Zadawanie fizycznego bólu... robimy to, żaden problem. - Obejrzała się na magazyn. - Jednak ten człowiek przez resztę życia będzie się zastanawiał, co się stało z kobietą, którą kochał. - Pokręciła głową. - Uważam, że to gorsze.

Nash położył dłoń na jej ramieniu.

- Teraz nic na to nie możemy poradzić. Rozumiesz to, prawda?

Kiwnęła głową, patrząc przed siebie.

- A kiedyś?

- Tak, Pietra, kiedyś. Kiedy to zakończymy, pozwolimy mu poznać prawdę.

22

Kiedy Guy Novak wjechał na swój podjazd, trzymał dłonie na drugiej i dziesiątej godzinie. Tak mocno ściskał kierownicę, że zbielały mu palce. Siedział przez chwilę z nogą na hamulcu, pragnąc czuć cokolwiek, byle nie tę przytłaczającą bezsilność.

Zerknął na swoje odbicie w lusterku. Włosy zaczęły mu rzednąć. Część z nich opadała w kierunku ucha. Nie było to widoczne zaczesywanie łysiny, jeszcze nie, lecz czyż nie tak myśli każdy mężczyzna? Linia włosów przesuwa się tak powoli, że nie dostrzegasz tego z dnia na dzień ani nawet z tygodnia na tydzień, aż tu nagle ludzie zaczynają szydzić z ciebie za plecami.

Guy patrzył na mężczyznę w lustrze i nie mógł uwierzyć, że to on. Jednak włosy będą przesuwać się coraz bardziej. Wiedział, że to nieuniknione. Lepsze rzadkie kosmyki niż błyszcząca łysina na czubku głowy.

Zdjął ręce z kierownicy, przesunął dźwignię biegów na luz, wyjął kluczyk ze stacyjki. Jeszcze raz spojrzał na mężczyznę w lusterku.

Żałosne.

Żaden z niego mężczyzna. Przejeżdżać obok domu i zwalniać. O rany, co za twardziel. Pokaż, że masz jaja, Guy - a może zbyt się boisz, żeby zrobić coś z tym gnojkiem, który skrzywdził twoje dziecko?

Co z niego za ojciec? Jaki człowiek?

Żałosny.

Och, pewnie, Guy poszedł do dyrektora, jak mały skarżypyta. Dyrektor wydawał współczujące dźwięki i nic nie zrobił. Lewiston nadal uczył. Lewiston wciąż wracał wieczorem do domu, całował swoją śliczną żonę i zapewne podnosił córeczkę pod sufit, żeby posłuchać, jak chichocze. Żona Guya, a matka Yasmin, odeszła od niego, kiedy Yasmin nie miała jeszcze dwóch latek. Większość ludzi winiła jego eks za porzucenie rodziny, lecz tak naprawdę Guy nie był dla niej wystarczająco męski. Dlatego zaczęła sypiać z kim popadnie i po pewnym czasie nie przejmowała się, czy on to odkryje, czy nie.

Jego żona. Nie był dostatecznie silny, żeby ją przy sobie zatrzymać. W porządku, to jedna sprawa.

Teraz jednak chodziło o dziecko.

Yasmin. Jego urocza córka. Spłodził córkę. Jedyna męska rzecz, jakiej dokonał w całym swoim życiu. Wychował ją. Był jej głównym opiekunem.

Czy nie powinien jej chronić?

Dobra robota, Guy.

A teraz nie był nawet dość męski, żeby za nią walczyć. Co powiedziałby o tym ojciec Guya? Uśmiechnąłby się szyderczo i obrzucił go spojrzeniem, pod którym Guy czuł się zupełnie bezwartościowy. Nazwałby go mięczakiem, bo gdyby ktoś zrobił coś takiego jednemu z jego bliskich, stary George Novak stłukłby go na kwaśne jabłko.

Guy też bardzo chciał to zrobić.

Wysiadł z samochodu i ruszył chodnikiem. Mieszkał tu od dwunastu lat. Pamiętał, jak trzymał za rękę swoją żonę, kiedy po raz pierwszy szli do drzwi, sposób, w jaki się do niego uśmiechała. Czy już wtedy pieprzyła się cichaczem z innymi? Zapewne. Przez całe lata, od kiedy go porzuciła, Guy zastanawiał się, czy Yasmin naprawdę jest jego dzieckiem. Próbował o tym nie myśleć, twierdzić, że to nie ma znaczenia, ignorować dręczące go wątpliwości. Jednak po pewnym czasie nie mógł już tego znieść. Dwa lata temu Guy w tajemnicy zlecił test na ustalenie ojcostwa. Na wyniki musiał czekać trzy długie tygodnie, ale w końcu okazało się, że było warto.

Yasmin była jego.

Może to zabrzmi żałośnie, ale gdy poznał prawdę, stał się lepszym ojcem. Starał się, żeby była szczęśliwa. Przedkładał jej potrzeby nad własne. Kochał Yasmin, dbał o nią i nigdy nie upokarzał jej tak, jak ojciec jego.

A jednak jej nie obronił.

Przystanął i spojrzał na swój dom. Jeśli ma go wystawić na sprzedaż, to zapewne przydałoby się go pomalować. I poprzycinać krzewy.

- Hej! - zawołał nieznajomy kobiecy głos.

Guy odwrócił się, mrużąc oczy w słońcu. Ze zdumieniem zobaczył żonę Lewistona wysiadającą z samochodu. Jej twarz wykrzywiał grymas wściekłości. Ruszyła ku niemu.

Guy stał i czekał.

- Co ty sobie myślisz - warknęła - jeżdżąc tak koło mojego domu?

- To wolny kraj - odparł Guy, który nigdy nie umiał się odciąć.

Dolly Lewiston nie zatrzymała się. Zbliżała się tak szybko, że przestraszył się, że na niego wpadnie. Nawet wyciągnął ręce i cofnął się o krok. Znów jak żałosny mięczak, obawiający się stanąć w obronie swojego dziecka. Bał się nawet żony dręczyciela.

Zatrzymała się i podsunęła palec pod jego nos.

- Trzymaj się z daleka od mojej rodziny, słyszysz?

Dopiero po chwili zebrał myśli.

- Wiesz, co twój mąż zrobił mojej córce?

- Popełnił błąd.

- Wyśmiewał się z jedenastoletniej dziewczynki.

- Wiem, co zrobił. To było głupie. Bardzo mu przykro. Nie masz pojęcia jak bardzo.

- Zamienił życie mojej córki w piekło.

- I co, chcesz zrobić to samo z naszym?

- Twój mąż powinien odejść ze szkoły - powiedział Guy.

- Za jedno nieopatrzne słowo?

- Zabrał jej dzieciństwo.

- Dramatyzujesz.

- Naprawdę nie pamiętasz, jak to jest być dzieckiem, z którego codziennie szydzą? Moja córka była szczęśliwym dzieckiem. Nie idealnym, nie. Ale szczęśliwym. A teraz...

- Posłuchaj, przykro mi. Naprawdę. Jednak chcę, żebyś trzymał się z dala od mojej rodziny.

- Gdyby ją uderzył, na przykład spoliczkował albo coś, musiałby odejść, prawda? To, co zrobił, było jeszcze gorsze.

Dolly Lewiston się skrzywiła.

- Co ty powiesz?

- Nie zostawię tego tak.

Zrobiła jeszcze krok. Tym razem się nie cofnął. Stali tak blisko siebie, że ich twarze dzieliły centymetry. Zniżyła głos do szeptu.

- Naprawdę myślisz, że przezwiska to najgorsze, co może się jej przydarzyć?

Otworzył usta, ale nie zdołał wykrztusić słowa.

- Atakuje pan moją rodzinę, panie Novak. Moją rodzinę. Osoby, które kocham. Mój mąż popełnił błąd. Przeprosił. Pan jednak wciąż chce nas atakować. Jeśli tak, to będziemy się bronić.

- Jeśli chcecie się sądzić...

Zachichotała.

- O nie - szepnęła. - Nie mówię o sądach.

- No to o czym?

Dolly Lewiston przechylił głowę.

- Został pan kiedyś napadnięty, panie Novak?

- Czy to groźba?

- Pytanie. Powiedział pan, że to, co zrobił mój mąż, było gorsze od pobicia. Zapewniam pana, panie Novak, że nie. Znam odpowiednich ludzi. Powiem słowo - wystarczy, że napomknę, że ktoś chce mnie skrzywdzić - którzy przyjdą w nocy, kiedy będzie pan spał. Kiedy pana córka będzie spała.

Guyowi zaschło w gardle. Walczył ze swoimi kolanami, które nagle się pod nim ugięły.

- To zdecydowanie brzmi jak groźba, pani Lewiston.

- To nie groźba. To fakt. Jeśli zamierza nas pan zniszczyć, nie będziemy stać spokojnie i na to pozwalać. Zaatakuję pana w każdy możliwy sposób. Rozumie pan?

Nie odpowiedział.

- Niech pan sobie wyświadczy przysługę, panie Novak. Niech pan się zajmie swoją córką, a nie moim mężem. Niech go pan zostawi w spokoju.

- Nie mam zamiaru.

- No to wasze cierpienia dopiero się zaczęły.

Dolly Lewiston odwróciła się i odeszła bez słowa. Guy Novak czuł, że nogi ma jak z waty. Stał i patrzył, jak Dolly Lewiston wsiada do samochodu i odjeżdża. Nie odwróciła się, ale widział, jak się uśmiechała.

To wariatka, pomyślał.

Czy powinien się wycofać? Czy nie cofał się przez całe życie? Czy nie to właśnie było istotą problemu - że był człowiekiem dającym sobą pomiatać? Otworzył drzwi frontowe i wszedł.

- Wszystko w porządku?

To Beth, jego ostatnia przyjaciółka. Tak bardzo się starała. Jak wszystkie. W tej grupie wiekowej było niewielu mężczyzn, więc one wszystkie bardzo się starały przypodobać, a jednocześnie nie sprawiać wrażenia zdesperowanych, co żadnej się nie udawało. Tak już jest z rozpaczą. Możesz próbować ją ukryć, lecz jej zapach wszędzie przeniknie.

Guy chciałby móc to zignorować. I pragnął, żeby któraś kobieta także zdołała to zignorować i zobaczyć jego. Jednak wszystkie te związki nie wychodziły poza początkową fazę. Kobiety chciały czegoś więcej. Usiłowały nie naciskać i właśnie dlatego czuł się naciskany. Kobiety to gniazdowniki. Pragnęły się zbliżyć. On nie. Mimo to zostawały z nim, dopóki nie zerwał.

- Wszystko w porządku - zapewnił ją Guy. - Przepraszam, jeśli trwało to za długo.

- Nic nie szkodzi.

- Z dziewczętami wszystko dobrze?

- Tak. Matka Jill przyjechała i zabrała ją. Yasmin jest na górze w swoim pokoju.

- Doskonale.

- Jesteś głodny, Guy? Chcesz, żebym zrobiła ci coś do jedzenia?

- Tylko jeśli zjesz ze mną.

Beth rozpromieniła się, co z jakiegoś powodu wzbudziło w nim poczucie winy. Przy tej kobiecie jednocześnie czuł się bezwartościowy i dominujący. Znów zaczął sobą gardzić.

Podeszła i pocałowała go w policzek.

- Odpręż się, a ja przygotuję lunch.

- Wspaniale, tylko szybko sprawdzę pocztę.

Jednak kiedy Guy włączył komputer, znalazł w skrzynce tylko jedną nową wiadomość. Przyszła z anonimowego serwera pocztowego i jej treść zmroziła krew w żyłach Guya.

Posłuchaj mnie, proszę. Musisz lepiej chować swoją broń.

■ ■ ■

Tia niemal pożałowała, że nie przyjęła propozycji Hester Crimstein. Siedziała w swoim domu i zastanawiała się, czy kiedykolwiek w życiu czuła się bardziej bezużyteczna. Dzwoniła do przyjaciół Adama, ale nikt z nich nic nie wiedział. Coraz bardziej się bała. Jill, doskonale umiejąca wyczuć nastroje rodziców, wiedziała, że wydarzyło się coś poważnego.

- Gdzie jest Adam, mamusiu?

- Nie wiemy, skarbie.

- Dzwoniłam na jego komórkę - powiedziała Jill. - Nie odpowiedział.

- Wiem. Próbujemy go znaleźć.

Spojrzała na swoją córkę. Taka dorosła. Drugie dziecko wychowuje się zupełnie inaczej niż pierwsze. Przy pierwszym jesteś nadopiekuńcza. Obserwujesz każdy jego krok. Sądzisz, że każdy jego oddech to dar boży. Ziemia, księżyc, gwiazdy, słońce - wszystko kręci się wokół pierworodnego.

Tia myślała o tajemnicach, o skrywanych myślach i obawach oraz o tym, jak próbowała poznać sekrety syna. Zastanawiała się, czy to zniknięcie jest potwierdzeniem, że miała do tego prawo. Wiedziała, że każdy ma jakieś problemy. Tia przesadnie niepokoiła się o swoje dzieci. Zawsze kazała im nosić kaski podczas zajęć sportowych, a w razie potrzeby także gogle. Stała na przystanku autobusowym, dopóki nie wsiadły, nawet kiedy Adam był na to o wiele za duży i nie mógł tego znieść, więc obserwowała go z ukrycia. Nie lubiła, jak przechodziły przez ruchliwe ulice lub jeździły na rowerach do śródmieścia. Nie lubiła sąsiedzkiego podwożenia pociech, ponieważ inna matka mogła nie być tak ostrożnym kierowcą. Pilnie słuchała wszystkich opowieści o dziecięcych tragediach - wypadkach samochodowych, utonięciach w basenie, porwaniach, katastrofach samolotowych i tak dalej. Słuchała, a potem wracała do domu, wyszukiwała w sieci wszystkie dostępne artykuły na ten temat i chociaż Mike wzdychał i próbował ją uspokoić, mówiąc o znikomym prawdopodobieństwie takich zdarzeń, dowodząc, jak nieuzasadnione są jej obawy, na nic się to zdawało.

Mimo znikomego prawdopodobieństwa tragedie jednak się zdarzały. A teraz nieszczęście dotknęło ją.

Tak więc czy jej obawy były przesadne, czy jednak miała rację?

Jej telefon komórkowy znów zadzwonił i Tia pospiesznie złapała go, mając nadzieję, że to Adam. Niestety. Dzwoniąca osoba miała zastrzeżony numer.

- Halo?

- Pani Baye? Tu detektyw Schlich.

Wysoka policjantka ze szpitala. Tia znów się przeraziła. Myślisz, że nie możesz przeżywać tego wciąż na nowo, lecz nigdy się nie przyzwyczaisz.

- Tak?

- Telefon komórkowy pani syna został znaleziony w koszu na śmieci niedaleko miejsca, gdzie napadnięto pani męża.

- Zatem on tam był?

- No cóż, tak, zakładamy, że tak.

- Widocznie ktoś ukradł mu telefon.

- To kolejne pytanie. Najbardziej prawdopodobne jest to, że ktoś - zapewne pani syn - wyrzucił telefon, ponieważ zobaczył pani męża i zrozumiał, w jaki sposób został wytropiony.

- Jednak nie macie pewności.

- Nie, pani Baye, nie wiem tego na pewno.

- Czy teraz potraktujecie tę sprawę poważniej?

- Już traktujemy ją poważnie - zapewniła Schlich.

- Pani wie, co mam na myśli.

- Wiem. Proszę posłuchać, nazywamy tę uliczkę Zaułkiem Wampirów, ponieważ w dzień nikogo tam nie ma. Nikogo. Wieczorem, kiedy znów otworzą się kluby i bary, pójdziemy tam i popytamy.

Za kilka godzin. Po zmroku.

- Jeśli dowiemy się jeszcze czegoś, dam pani znać.

- Dziękuję.

Tia rozłączyła się i zobaczyła samochód wjeżdżający na podjazd przed domem. Podeszła do okna i patrzyła, jak Betsy Hill, matka Spencera, wysiada z wozu i idzie do jej drzwi.

■ ■ ■

Ilene Goldfarb zbudziła się wcześnie rano i włączyła ekspres do kawy. Narzuciła podomkę i wsunęła kapcie, po czym wyszła na podjazd, aby wziąć gazetę. Jej mąż, Herschel, leżał jeszcze w łóżku. Syn, Hal, wrócił późno w nocy, jak przystało nastolatkowi w ostatniej klasie liceum. Już został przyjęty na Princeton, jej Alma Mater. Ciężko pracował, żeby się dostać. Teraz balował, co jej nie przeszkadzało.

Poranne słońce ogrzało kuchnię. Ilene usiadła na ulubionym fotelu i podwinęła nogi. Odsunęła stos medycznych periodyków. Była poważanym chirurgiem transplantologiem, a jej mąż, uważany za jednego z najlepszych kardiologów w północnym New Jersey, praktykował w szpitalu Valley w Ridgewood.

Ilene upiła łyk kawy. Przeczytała gazetę. Myślała o zwyczajnych przyjemnościach, jakie niesie życie, oraz o tym, jak rzadko z nich korzystała. Myślała o śpiącym na górze Herschelu, jaki był przystojny, kiedy się poznali na studiach, jak razem przetrwali zwariowane godziny i rygory studiów medycznych, praktyki, rezydentury, stażu chirurgicznego, pracy. Myślała o swoich uczuciach do niego, jak z biegiem lat zmieniły się w coś, co uważała za wygodne, jak Herschel ostatnio poprosił ją, żeby usiadła, i zaproponował „próbną separację” teraz, kiedy Hal miał opuścić rodzinne gniazdo.

- Co zostało? - zapytał ją Herschel, rozkładając ręce. - Kiedy naprawdę pomyślisz o nas jako o parze, co zostało, Ilene?

Siedząc sama w kuchni, zaledwie centymetry od miejsca, gdzie jej małżonek z dwudziestoczteroletnim stażem zadał to pytanie, wciąż słyszała echo tych słów.

Ilene nie oszczędzała się i ciężko pracowała, mierzyła wysoko i zdobyła, co chciała: wspaniałą karierę, cudowną rodzinę, duży dom, szacunek kolegów i przyjaciół. Teraz jej mąż zastanawiał się, co zostało. No właśnie, co? Zmiana zachodziła tak wolno, tak stopniowo, że nawet jej nie zauważyła. A może nie starała się. Albo nie chciała zauważyć. Kto to wie, do diabła?

Spojrzała w kierunku schodów. Miała ochotę wrócić tam teraz, wskoczyć Herschelowi do łóżka i kochać się z nim godzinami, tak jak zbyt wiele lat temu, wytłuc mu z głowy te myśli „co zostało”. Jednak nie mogła się do tego zmusić. Po prostu nie mogła. Tak więc czytała gazetę, popijała kawę i ocierała oczy.

- Cześć, mamo.

Hal otworzył lodówkę i pił sok pomarańczowy prosto z kartonowego pojemnika. Kiedyś skarciłaby go za to - robiła to całe lata - ale tak naprawdę tylko Hal pił u nich sok pomarańczowy i straciła zbyt wiele godzin na takie utarczki. Teraz szedł do college’u. To były ich ostatnie chwile spędzone razem. Dlaczego marnować je na takie bzdury?

- Cześć, kochanie. Późno wróciłeś?

Wypił jeszcze trochę, wzruszył ramionami. Miał na sobie szorty i koszulkę. Pod pachą trzymał piłkę do kosza.

- Gracie w szkolnej sali gimnastycznej? - zapytała.

- Nie, w Heritage. - Pociągnął jeszcze łyk i zapytał: - U ciebie wszystko w porządku?

- U mnie? Oczywiście. Dlaczego pytasz?

- Masz zaczerwienione oczy.

- Nic mi nie jest.

- I widziałem tych facetów, którzy przyszli.

Mówił o agentach FBI. Przyszli i wypytywali ją o jej praktykę, Mike’a oraz różne rzeczy, które wydawały jej się kompletnie bezsensowne. Zwykle porozmawiałaby o tym z Herschelem, lecz on wydawał się zbyt zajęty przygotowaniami do spędzenia reszty życia bez niej.

- Myślałam, że wyszedłeś.

- Wpadłem zabrać Ricky’ego i wracałem koło naszego domu. Wyglądali na policjantów albo coś w tym rodzaju.

Ilene Goldfarb nic nie powiedziała.

- Byli z policji?

- To nieważne. Nie martw się tym.

Zadowolił się tym i wyszedł z domu. Dwadzieścia minut później zadzwonił telefon. Spojrzała na zegarek. Ósma rano. O tej porze musiał to być służbowy telefon, chociaż nie miała dyżuru. Telefonistki często się myliły i przekazywały wiadomości niewłaściwym lekarzom.

Sprawdziła numer dzwoniącego i zobaczyła nazwisko LORIMAN.

Ilene odebrała i powiedziała „halo”.

- Tu Susan Loriman - powiedział głos.

- Dzień dobry.

- Nie chcę rozmawiać z Mikiem o tej... - Susan Loriman zawahała się, jakby szukała właściwego słowa - ...o tej sytuacji. O znalezieniu dawcy dla Lucasa.

- Rozumiem - powiedziała Ilene. - Przyjmuję we wtorki, jeśli pani chce...

- Mogłaby pani przyjąć mnie dzisiaj?

Ilene już miała zaprotestować. Absolutnie nie miała ochoty teraz chronić lub nawet wspomagać kobiety, która wpakowała się w takie kłopoty. Jednak tu nie chodzi o Susan Loriman, przypomniała sobie. Chodzi ojej syna i pacjenta Ilene, Lucasa.

- Chyba tak, owszem.

23

Tia otworzyła drzwi, zanim Betsy Hill zdążyła zapukać.

- Czy wiesz, gdzie jest Adam? - zapytała bez ogródek.

To pytanie zaskoczyło Betsy Hill. Zrobiła wielkie oczy i znieruchomiała. Zobaczyła minę Tii i pospiesznie pokręciła głową.

- Nie. Nie mam pojęcia.

- Zatem po co przyszłaś?

Betsy Hill potrząsnęła głową.

- Adam zginął?

- Tak.

Betsy zbladła. Tia mogła sobie tylko wyobrazić, jakie okropne wspomnienia przywołały te słowa. Czyż nie zastanawiała się niedawno nad tym, co przydarzyło się Spencerowi? Dostrzegła pewne podobieństwo.

- Tia?

- Tak.

- Sprawdziłaś dach szkoły? Tam gdzie znaleziono Spencera.





Nie spierały się, nie dyskutowały. Tia zawołała do Jill, że zaraz wróci - Jill wkrótce będzie dostatecznie duża, żeby zostawiać ją samą na krótki czas i nic się na to nie poradzi - po czym obie kobiety pobiegły do samochodu Betsy Hill.

Betsy prowadziła. Tia siedziała nieruchomo na fotelu obok. Przejechały dwie przecznice, zanim Betsy powiedziała:

- Rozmawiałam wczoraj z Adamem.

Tia usłyszała te słowa, ale nie zrozumiała ich.

- Co?

- Znasz tę stronę wspominkową, którą zrobili Spencerowi na myspace?

Tria próbowała wypłynąć z mgły, skupić się. Strona na MySpace. Przypomniała sobie, że słyszała o niej parę miesięcy temu.

- Tak.

- Pojawiło się na niej nowe zdjęcie.

- Nie rozumiem.

- Zostało zrobione tuż przed śmiercią Spencera.

- Myślałam, że był sam tamtej nocy, kiedy umarł - powiedziała Tia.

- Ja również.

- Nie nadążam.

- Myślę - rzekła Betsy Hill - że Adam tamtej nocy był ze Spencerem.

Tia obróciła się i popatrzyła na nią. Betsy Hill spoglądała przed siebie.

- I rozmawiałaś z nim o tym wczoraj?

- Tak.

- Gdzie?

- Na parkingu po szkole.

Tia przypomniała sobie wymianę wiadomości z CeeJay8115: „Co się stało? - Jego matka zaczepiła mnie po szkole”.

- Dlaczego nie przyszłaś do mnie?

- Ponieważ nie chciałam usłyszeć twojego wyjaśnienia - odparła Betsy. Jej głos przybrał nieco ostrzejszy ton. - Chciałam, żeby wyjaśnił mi to Adam.

W oddali majaczyło już liceum, niezgrabna budowla z czerwonej cegły. Ledwie Betsy zatrzymała samochód, gdy Tia już otworzyła drzwi i pomknęła w kierunku budynku. Pamiętała, że ciało Spencera znaleziono na dachu jednej z przybudówek, od niepamiętnych czasów będącym azylem palaczy. Obok okna był gzyms. Dzieciaki wskakiwały nań i po rynnie wspinały się na dach.

- Zaczekaj! - zawołała Betsy Hill.

Jednak Tia była już prawie na miejscu. Była sobota, ale na parkingu znajdowało się wiele samochodów. Same SUV-y i minivany. Na boisku rozgrywano mecze baseballowe i piłkarskie. Rodzice stali wzdłuż bocznych linii, trzymając kubki z kawą, rozmawiając przez telefony komórkowe, robiąc zdjęcia teleobiektywami, bawiąc się smartfonami. Tia nigdy nie lubiła chodzić na mecze Adama, bo chociaż bardzo tego nie chciała, zawsze zbytnio się przejmowała. Nienawidziła tych apodyktycznych rodziców, którzy nie widzieli niczego poza sportowymi wyczynami swoich dzieci. Uważała ich za małostkowych i żałosnych i nie chciała być taka jak oni. Jednak patrząc na grę syna, wciągała się tak bardzo, tak niepokoiła się o jego szczęście, że jego wzloty i upadki zupełnie ją wykańczały.

Zamrugała, powstrzymując łzy, i biegła dalej. Gdy dotarła do okna, stanęła jak wryta.

Gzymsu nie było.

- Rozebrali go po tym, jak znaleziono Spencera - wyjaśniła Betsy, dołączając do niej. - Chcieli mieć pewność, że dzieciaki już nie dostaną się na dach. Przepraszam. Zapomniałam o tym.

Tia spojrzała w górę.

- Dzieci zawsze znajdą jakąś nową drogę - powiedziała.

- Wiem.

Razem zaczęły szukać innego wejścia na dach, ale nie znalazły. Pobiegły do głównego wejścia. Drzwi były zamknięte, ale dobijały się tak długo, aż pojawił się dozorca z plakietką „Karl” na uniformie.

- Zamknięte - oznajmił przez szklane drzwi.

- Musimy dostać się na dach! - zawołała Tia.

- Na dach? - Zmarszczył brwi. - Po co, na Boga?

- Proszę - powiedziała Tia. - Musi nas pan wpuścić.

Dozorca przesunął wzrok w prawo i drgnął, gdy zobaczył Betsy Hill. Niewątpliwie ją rozpoznał. Bez słowa wziął klucze i otworzył drzwi.

- Tędy. - Pokazał.

Pobiegli wszyscy troje. Serce biło Tii tak mocno, że mało nie wyskoczyło z piersi. Wciąż miała łzy w oczach. Karl otworzył drzwi i wskazał coś w kącie. Zobaczyły przytwierdzoną do ściany drabinkę, taką, jaka zazwyczaj kojarzy się z okrętem podwodnym. Tia się nie wahała. Podbiegła do niej i zaczęła się wspinać. Betsy Hill tuż za nią.

Znalazły się na dachu, ale dokładnie naprzeciwko miejsca, gdzie chciały dotrzeć. Budynek liceum miał ponad sto lat i mieścił prawie dwa tysiące uczniów. Z biegiem lat przybyło kilka przybudówek, a więc i dachów. Były teraz na dachu głównego budynku, zbudowanego prawie osiemdziesiąt lat temu. Spencera znaleziono na dachu części wzniesionej w latach sześćdziesiątych.

Tia pobiegła po krytym papą dachu, a Betsy tuż za nią. Dachy były nierówne. W pewnej chwili musiały zeskoczyć z wysokości prawie jednej kondygnacji. Obie zrobiły to bez wahania.

- Za rogiem - zawołała Betsy.

Obie wybiegły na właściwy dach i stanęły jak wryte. Nie było tam żadnego ciała.

To najważniejsze. Adama tu nie było. Jednak ktoś tutaj był.

Zobaczyły potłuczone butelki po piwie. Niedopałki papierosów i czegoś, co wyglądało na resztki skrętów. Jointy? Karaluchy. Jednak nie dlatego Tia stanęła jak wryta.

Były tam świece.

Dziesiątki świec. Większość stopiła się w bezkształtną masę. Tia podeszła i dotknęła. Ich wosk stwardniał, lecz jedna czy dwie świece były jeszcze miękkie, jakby wypaliły się niedawno.

Tia się odwróciła. Betsy Hill stała i patrzyła. Nie ruszała się. Nie płakała. Tylko stała tam i patrzyła na świece.

- Betsy?

- To tutaj znaleźli ciało Spencera - powiedziała.

Tia przykucnęła i spojrzała na świece. Wyglądały znajomo.

- Dokładnie tu, gdzie są te świece. W tym miejscu. Przyszłam tutaj, zanim zabrali Spencera. Uparłam się. Chcieli go znieść na dół, ale nie pozwoliłam. Chciałam go najpierw zobaczyć. Chciałam wiedzieć, gdzie umarł mój chłopiec.

Betsy zrobiła krok naprzód. Tia nie ruszyła się z miejsca.

- Weszłam po gzymsie, tym, który rozebrali. Jeden z policjantów próbował mnie podsadzić. Powiedziałam mu, żeby zostawił mnie w spokoju. Kazałam im wszystkim się cofnąć. Ron myślał, że oszalałam. Próbował mnie powstrzymać. Jednak się wspięłam. I Spencer był tam. Tam, gdzie ty stoisz teraz. Leżał na boku. Z nogami podkurczonymi jak niemowlę. W takiej pozycji sypiał. Płodowej. Do dziesiątego roku życia ssał kciuk we śnie. Obserwujesz czasem swoje dzieci, kiedy śpią, Tia?

Tia skinęła głową.

- Myślę, że wszyscy rodzice to robią.

- Jak sądzisz, dlaczego?

- Ponieważ wtedy dzieci wyglądają tak niewinnie.

- Może. - Betsy uśmiechnęła się. - Jednak ja myślę, że po prostu dlatego, że wtedy możemy patrzeć na nie, podziwiać je i nie czuć się nieswojo. Gdybyś patrzyła tak na nie w dzień, wzięłyby cię za wariatkę. Jednak kiedy śpią... Zamilkła. Zaczęła rozglądać się wokół.

- Ten dach jest bardzo duży - powiedziała.

Ta nagła zmiana tematu zaskoczyła Tię.

- Chyba tak.

- Ten dach - powtórzyła Betsy - jest duży. Wszędzie leżą potłuczone butelki.

Spojrzała na Tię. Ta nie wiedziała, jak na to zareagować.

- W porządku.

- Ci, którzy zapalili te świece - ciągnęła Betsy - wybrali dokładnie to miejsce, gdzie znaleziono Spencera. Nie pisano o tym w gazetach. Skąd więc wiedzieli? Jeśli tamtej nocy Spencer był sam, to skąd wiedzieli, gdzie postawić świeczki?

■ ■ ■

Mike zapukał do drzwi.

Stał na ganku i czekał. Mo został w samochodzie. Znajdowali się jakiś kilometr od miejsca, gdzie poprzedniej nocy Mike został napadnięty. Chciał wrócić do tego zaułka i sprawdzić, czy zdoła przypomnieć sobie coś lub wygrzebać, cokolwiek. Naprawdę nie miał pojęcia co. Szukał po omacku w nadziei, że natrafi na jakiś ślad, który doprowadzi go do syna.

Wiedział, że tu ma na to największe szanse.

Zadzwonił do Tii i powiedział, że od Huffa niczego nie zdołał się dowiedzieć. Tia opowiedziała mu o swojej wizycie w szkole z Betsy Hill. Betsy wciąż była w ich domu.

- Od czasu tamtego samobójstwa Adam zamknął się w sobie - przypomniała Tia.

- Wiem.

- Może więc tamtej nocy wydarzyło się coś jeszcze.

- Na przykład co?

Cisza.

- Betsy i ja musimy jeszcze porozmawiać - oznajmiła Tia.

- Tylko uważaj, dobrze?

- O co ci chodzi?

Mike nie odpowiedział, ale oboje wiedzieli. Sęk w tym, że - chociaż może to zabrzmieć okropnie - ich interesy mogły już nie być zgodne z interesami Hillów. Oboje nie chcieli powiedzieć tego głośno, lecz o tym wiedzieli.

- Najpierw go znajdźmy - powiedziała Tia.

- Właśnie próbuję. Ty rób swoje, a ja swoje.

- Kocham cię, Mike.

- Też cię kocham.

Mike ponownie zapukał. Nikt nie otwierał drzwi. Podniósł rękę, żeby zapukać trzeci raz, gdy drzwi się otworzyły. Bramkarz Anthony wypełnił je swoim ciałem. Założył potężne ręce na piersi.

- Wyglądasz koszmarnie - powiedział.

- Dzięki za komplement.

- Jak mnie znalazłeś?

- Poszukałem w sieci najnowszych zdjęć drużyny futbolowej Dartmouth. Ukończyłeś ją w zeszłym roku. Twój adres jest na witrynie absolwentów.

- Sprytnie - rzekł ze słabym uśmiechem Anthony. - My z Dartmouth jesteśmy sprytni.

- Napadli na mnie w tym zaułku.

- Tak, wiem. Jak myślisz, kto wezwał policję?

- Ty?

Anthony wzruszył ramionami.

- Chodź. Przejdźmy się.

Zaniknął za sobą drzwi. Miał na sobie strój treningowy. Szorty i jedną z tych opiętych koszulek bez rękawów, które nagle stały się ostatnim krzykiem mody nie tylko wśród takich facetów jak Anthony, którym pasowały, ale i u gości w wieku Mike’a, którzy po prostu wyglądali w nich śmiesznie.

- To tylko letnia fucha - powiedział Anthony. - Moja praca w klubie. Jednak lubię ją. Na jesieni zaczynam studia prawnicze na Uniwersytecie Columbia.

- Moja żona jest prawnikiem.

- Tak, wiem. A ty lekarzem.

- Skąd o tym wiesz? Uśmiechnął się.

- Nie tylko ty umiesz wykorzystywać kontakty z college’u.

- Wyszukałeś mnie w sieci?

- Nie. Zadzwoniłem do obecnego trenera drużyny hokejowej - niejakiego Kena Karla, który jednocześnie jest trenerem linii obrony drużyny futbolowej. Opisałem cię i powiedziałem, że podobno występowałeś w ogólnokrajowych. Od razu podał mi twoje nazwisko. Mówi, że byłeś jednym z najlepszych hokeistów w historii szkoły. Kilku twoich rekordów nadal nikt nie pobił.

- Czy to oznacza, że coś nas łączy, Anthony?

Wielkolud nie odpowiedział.

Poszli portykiem. Anthony skręcił w prawo. Jakiś mężczyzna podążający w przeciwną stronę zawołał: „Cześć, Mrówa!” i obaj wymienili skomplikowany uścisk dłoni, zanim się rozeszli.

- Powiedz mi, co się zdarzyło zeszłej nocy - poprosił Mike.

- Trzech, może czterech facetów skopało ci tyłek. Usłyszałem hałas. Kiedy tam dobiegłem, już uciekali. Jeden miał nóż. Myślałem, że już po tobie.

- Ty ich spłoszyłeś?

Anthony wzruszył ramionami.

- Dzięki.

Znów wzruszenie ramion.

- Przyjrzałeś się im?

- Nie widziałem ich twarzy. Jednak to byli biali goście. Z mnóstwem tatuaży. Ubrani na czarno. Brudni i wychudzeni, i założę się, że naćpani jak cholera. Strasznie wkurzeni. Jeden trzymał się za nos i klął. - Anthony znów się uśmiechnął. - Sądzę, że mu go złamałeś.

- I to ty wezwałeś policję?

- Tak. Nie wierzę, że już wstałeś z łóżka. Sądziłem, że będziesz wyłączony z gry co najmniej na tydzień.

Szli dalej.

- Zeszłej nocy szedłem za tym chłopakiem w kurtce z nadrukiem szkoły - powiedział Mike. - Widziałeś go już przedtem?

Anthony milczał.

- I rozpoznałeś na zdjęciu mojego syna.

Anthony przystanął. Wyjął zza dekoltu okulary przeciwsłoneczne i założył je. Zasłoniły mu oczy. Mike czekał.

- To, co nas łączy, Mike, nie sięga tak daleko.

- Powiedziałeś, że zdziwiło cię, że już wstałem z łóżka.

- Owszem.

- Chcesz wiedzieć dlaczego?

Wzruszył ramionami.

- Mój syn Adam nadal się nie odnalazł. Ma szesnaście lat i myślę, że jest w niebezpieczeństwie.

Anthony szedł dalej.

- Przykro mi to słyszeć.

- Potrzebuję informacji.

- Czy ja ci przypominam żółte strony z książki telefonicznej? Mieszkam tutaj. Nie gadam o tym, co widzę.

- Nie wciskaj mi kitu, że tak nakazuje uliczny kodeks.

- A ty mnie, że faceci z Dartmouth trzymają się razem.

Mike położył dłoń na ramieniu wielkoluda.

- Potrzebuję twojej pomocy.

Anthony odsunął się i przyspieszył kroku. Mike dogonił go.

- Nie odejdę, Anthony.

- Wcale nie sądziłem, że to zrobisz - rzekł. Przystanął. - Podobało ci się tam?

- Gdzie?

- W Dartmouth.

- Tak - powiedział Mike. - Nawet bardzo.

- Mnie też. To był inny świat. Wiesz, o czym mówię?

- Wiem.

- Nikt w tej okolicy nie słyszał o tej szkole.

- Jak się tam znalazłeś?

Uśmiechnął się i poprawił okulary.

- Pytasz, jak wielki czarny brat z ulicy trafił do białego jak lilia Dartmouth?

- Taak. Właśnie o to pytam.

- Byłem dobrym zawodnikiem, może nawet świetnym. Werbowano mnie do pierwszej ligi. Mogłem wejść do Wielkiej Dziesiątki.

- Tylko że...?

- Tylko że znałem swoje możliwości. Nie byłem dość dobry, by przejść na zawodowstwo. Jaki więc miałoby to sens? Bez wykształcenia i zawodu. Tak więc poszedłem do Dartmouth. Zdobyłem dyplom magistra nauk humanistycznych. Obojętnie, co się stanie, zawsze będę absolwentem jednej ze szkół Ivy League.

- A teraz idziesz na prawo na Uniwersytet Columbia.

- Tak.

- A potem? No wiesz, kiedy ukończysz studia.

- Zostanę w tej okolicy. Nie robię tego, żeby się stąd wyrwać. Podoba mi się tutaj. Chcę tylko, żeby było tu lepiej.

- Dobrze być dobroczyńcą.

- Racja, ale źle donosicielem.

- Nie możesz tak się z tego wykręcić, Anthony.

- Tak, wiem.

- W innych okolicznościach z przyjemnością gawędziłbym z tobą o naszej szkole - rzekł Mike.

- Jednak masz dzieciaka do uratowania.

- Właśnie.

- Myślę, że już widziałem twojego syna. No wiesz, oni wszyscy wyglądają dla mnie jednakowo z tymi swoimi czarnymi strojami i ponurymi minami, jakby świat dał im już wszystko, co okropnie ich wkurza. Nie potrafię im współczuć. Tutaj się ćpa, żeby uciec. Od czego, do diabła, chcą uciec te dzieciaki. Od ładnego domu i kochających rodziców?

- To nie jest takie proste - rzekł Mike.

- Zapewne.

- Ja też zaczynałem od zera. Czasem myślę, że tak jest łatwiej. Ambicja jest czymś naturalnym, jeśli nic nie masz. Wiesz, do czego dążysz.

Anthony nic nie powiedział.

- Mój syn to dobry dzieciak. Teraz przechodzi jakiś kryzys. Moim obowiązkiem jest chronić go, dopóki się nie odnajdzie.

- Twoim. Nie moim.

- Widziałeś go zeszłej nocy, Anthony?

- Być może. Niewiele wiem. Naprawdę.

Mike tylko na niego spojrzał.

- Jest tam taki klub dla nieletnich. Ma to być bezpieczne miejsce, w którym mogą przesiadywać. Mają tam doradców, psychoterapeutów i takie rzeczy, ale podobno to tylko przykrywka.

- Gdzie to jest?

- Dwie lub trzy przecznice od mojego klubu.

- Mówiąc o przykrywce, co dokładnie masz na myśli?

- A jak sądzisz? Narkotyki, sprzedaż alkoholu nieletnim, takie sprawy. Krążą plotki o praniu mózgów i takie bzdury. Ja w to nie wierzą. Jedno jest pewne. Inni trzymają się od tego miejsca z daleka.

- Co oznacza?

- Co oznacza, że są uważani za niebezpiecznych. Może są powiązani z mafią, nie wiem. Jednak nikt nie sprawia im kłopotów. Tylko to chciałem powiedzieć.

- I myślisz, że mój syn tam poszedł?

- Jeśli był w tej okolicy i ma szesnaście lat, to owszem. Tak, myślę, że zapewne tam poszedł.

- Czy to miejsce ma jakąś nazwę?

- Chyba klub Jaguar. Mam adres.

Podał mu go. Mike wręczył mu swoją wizytówkę.

- Są na niej wszystkie numery moich telefonów - powiedział.

- Hm.

- Gdybyś zobaczył mojego syna...

- Nie jestem niańką, Mike.

- W porządku. Mój syn nie jest dzieckiem.

■ ■ ■

Tia trzymała zdjęcie Spencera Hilla.

- Nie wiem, skąd miałaś pewność, że to Adam.

- Nie miałam - odparła Betsy Hill. - Dopóki z nim nie porozmawiałam.

- Może po prostu wstrząsnął nim widok zdjęcia nieżyjącego przyjaciela.

- Może - przyznała Betsy w sposób wyraźnie mówiący: Nie ma mowy.

- I jesteś pewna, że to zdjęcie zostało zrobione tej nocy, kiedy umarł?

- Tak.

Tia pokiwała głową. Zamilkły. Były w domu Mike’a i Tii.

Jill była na piętrze i oglądała telewizję. Z góry sączyły się dźwięki Hannah Montana. Tia siedziała i milczała. Betsy Hill też.

- Jak sądzisz, co to oznacza, Betsy?

- Wszyscy mówili, że tamtej nocy nie widzieli Spencera. Że był sam.

- Sądzisz, że to zdjęcie dowodzi, że nie był?

- Tak.

- A jeśli nie był sam, co to oznacza? - naciskała Tia.

Betsy zastanawiała się nad tym.

- Nie wiem.

- Dostaliście list pożegnalny, prawda?

- Wiadomość tekstową. Każdy mógł ją napisać.

Tia ponownie zdała sobie sprawę z sytuacji. W pewnym sensie był to konflikt interesów. Jeśli to, co Betsy Hill mówiła o tym zdjęciu, było prawdą, to Adam kłamał. A jeśli Adam kłamał, to kto wie, co naprawdę wydarzyło się tamtej nocy?

Tak więc Tia nie wspomniała o wymianie wiadomości z CeeJay8115. Jeszcze nie. Dopiero kiedy będzie wiedziała więcej.

- Przeoczyłam kilka sygnałów - oznajmiła Betsy.

- Jakich?

Betsy Hill zamknęła oczy.

- Betsy?

- Kiedyś go szpiegowałam. Właściwie nie szpiegowałam, ale... Spencer siedział przy komputerze i kiedy wyszedł z pokoju, zakradłam się. Chciałam zobaczyć, co robi. Wiesz? Nie powinnam. Takie naruszenie jego prywatności było nie w porządku.

Tia nic nie powiedziała.

- W każdym razie nacisnęłam tę strzałkę powrotu, no wiesz, w lewym górnym rogu przeglądarki.

Tia skinęła głową.

- No i... odwiedzał strony o samobójstwach. Chyba były tam historie dzieciaków, które się zabiły. Takie rzeczy. Nie patrzyłam długo. I nigdy nic nie zrobiłam w tej sprawie. Po prostu starałam się o tym nie myśleć.

Tia spojrzała na zdjęcie Spencera. Szukała jakichś oznak tego, że za kilka godzin będzie martwy, jakby można to wyczytać z jego twarzy. Nie znalazła, lecz cóż właściwie to oznaczało?

- Pokazałaś to zdjęcie Ronowi? - zapytała.

- Tak.

- I co on na to?

- Zapytał, co to zmienia. Nasz syn popełnił samobójstwo, powiedział, więc czego ty próbujesz dowieść, Betsy? Uważa, że staram się zamknąć tę sprawę.

- A nie jest tak?

- Zamknąć - powtórzyła Betsy, niemal wypluwając to słowo, jakby pozostawiało przykry smak w ustach. - A co to właściwie oznacza? Tak jakby gdzieś tam były drzwi, przez które przejdę i zamknę je za sobą, pozostawiając Spencera po drugiej stronie? Nie chcę tego, Tia. Możesz sobie wyobrazić coś okropniejszego od takiego zamknięcia?

Znowu zamilkły i jedynym dźwiękiem był irytujący śmiech z taśmy, podłożony w filmie oglądanym przez Jill.

- Policja uważa, że wasz syn uciekł z domu - rzekła Betsy. - Uważają, że nasz popełnił samobójstwo.

Tia skinęła głową.

- Załóżmy jednak, że się mylą. Załóżmy, że mylą się co do obu naszych chłopców.

24

Nash siedział w furgonetce i zastanawiał się nad następnym posunięciem.

Wychował się w normalnej rodzinie. Wiedział, że psychiatrzy próbowaliby podważyć to twierdzenie, szukając jakiegoś rodzaju molestowania albo przejawów religijnego fanatyzmu. Nash uważał, że niczego by nie znaleźli. Miał dobrych rodziców i rodzeństwo. Może zbyt dobrych. Stawali za nim murem, jak rodzina staje za jednym ze swych członków. Z perspektywy czasu niektórzy mogliby uznać to za błąd, ale rodzinie trudno jest zaakceptować prawdę.

Nash był inteligentny, więc wcześnie zrozumiał, że jest - jak to niektórzy ujmowali - „uszkodzony”. Znany paragraf 22 mówi, że osoba chora psychicznie nie może z powodu swojej choroby zdawać sobie sprawy z własnego szaleństwa. Nieprawda. Możesz doskonale zdawać sobie sprawę, że jesteś szalony. Nash wiedział, że nie wszystkie jego przewody zostały podłączone albo ma pluskwę w systemie. Wiedział, że jest inny, nienormalny. Z tego powodu wcale nie czuł się gorszy ani lepszy. Wiedział, że jego myśli zapuszczają się w mroczne miejsca i podobało mu się tam. Nie odczuwał tak jak inni, nie współczuł cierpiącym, tak jak udawali to inni.

Kluczowe słowo: udawali. Pietra siedziała obok niego.

- Dlaczego człowiek uważa się za takie niezwykłe stworzenie? - zapytał.

Nie odpowiedziała.

- Zapomnij o fakcie, że ta planeta - nie, cały ten Układ Słoneczny - jest tak beznadziejnie mała, że nie potrafimy tego pojąć. Spróbuj inaczej. Wyobraź sobie, że jesteś na ogromnej plaży i podnosisz ziarnko piasku. Tylko jedno. Potem spoglądasz na tę długą plażę, która ciągnie się jak okiem sięgnąć w obie strony. Myślisz, że w porównaniu ze wszechświatem Układ Słoneczny jest tak mały jak to ziarnko piasku w porównaniu z plażą?

- Nie wiem.

- Cóż, gdybyś tak myślała, byłabyś w błędzie. Jest znacznie, znacznie mniejszy. Spróbuj tak: wyobraź sobie, że wciąż trzymasz to ziarnko piasku. A teraz weź nie tylko tę plażę, na której stoisz, ale wszystkie plaże na tej planecie, wszystkie, od Kalifornii i wschodniego wybrzeża z Maine do Florydy po te Oceanu Indyjskiego i na brzegach Afryki. Wyobraź sobie cały ten piach wszystkich plaż na całym świecie, a teraz spójrz na to ziarnko piasku, które trzymasz - i wciąż, wciąż cały nasz Układ Słoneczny jest od niego mniejszy w porównaniu z resztą wszechświata. Czy zdajesz sobie sprawę, jak mało jesteśmy ważni?

Pietra milczała.

- Jednak zapomnij o tym na chwilę - ciągnął Nash - ponieważ człowiek na tej planecie jest jeszcze mniej ważny. Na moment ograniczmy cały ten wywód tylko do samej Ziemi, dobrze?

Kiwnęła głową.

- Czy wiesz, że dinozaury kroczyły po tej planecie dłużej niż człowiek?

- Tak.

- Jednak to nie wszystko. To tylko jeden z faktów dowodzących, że człowiek nie jest niczym szczególnym, gdyż nawet na tej nieskończenie nieistotnej planecie nie królował najdłużej. Pójdźmy krok dalej. Czy zdajesz sobie sprawą z tego, o ile dłużej niż my dinozaury władały Ziemią? Dwa razy dłużej? Pięć? Dziesięć razy?

Spojrzała na niego.

- Nie wiem.

- Czterdzieści cztery tysiące razy dłużej. - Teraz żywo gestykulował w ferworze wywodu. - Tylko pomyśl. Czterdzieści cztery tysiące razy dłużej. To ponad sto dwadzieścia lat za każdy dzień. Jesteś w stanie to pojąć? Myślisz, że przetrwamy czterdzieści cztery tysiące razy dłużej niż dotychczas?

- Nie - powiedziała.

Nash usiadł wygodnie.

- Jesteśmy niczym. My, ludzie. Niczym. A jednak uważamy, że jesteśmy wyjątkowi. Sądzimy, że jesteśmy ważni lub że Bóg uważa nas za swoich ulubieńców. Śmiechu warte.

W college’u Nash uczył się o Johnie Locke’u, według którego najlepszym rządem jest brak rządu, ponieważ - krótko mówiąc - taki stan jest najbliższy naturalnemu, czyli stworzonemu przez Boga. Jednak w takim stanie jesteśmy zwierzętami. Nonsensem jest myśleć, że jesteśmy czymś więcej. Głupotą jest wierzyć, że człowiek jest ponad to, a miłość i przyjaźń są czymś innym niż majaczeniami inteligentnego umysłu, który rozumie tę śmieszność, więc musi wymyślić sposoby oderwania się od tego i pocieszenia.

Czy Nash był tym rozsądnym, który widzi mrok, czy też większość ludzi żywiła się złudzeniami? A jednak...

A jednak przez wiele lat Nash tęsknił za normalnością.

Widział beztroskę i pragnął jej. Wiedział, że jego inteligencja jest znacznie wyższa od przeciętnej. Był wybitnym studentem, uzyskującym niemal idealne wyniki SAT. Ukończył Williams College, w którym studiował filozofię - przez cały czas starając się trzymać szaleńca w ryzach. Jednak szaleniec chciał się wyrwać.

Dlaczego mu nie pozwolić?

Jakiś pierwotny instynkt kazał mu chronić rodziców i rodzeństwo, ale reszta mieszkańców tego świata nic go nie obchodziła. Byli tłem, statystami, niczym więcej. Prawdę mówiąc - a tę prawdę zrozumiał bardzo wcześnie - czerpał głęboką przyjemność z zadawania bólu innym. Zawsze. Nie wiedział dlaczego. Niektórym ludziom sprawia przyjemność łagodny wietrzyk, serdeczny uścisk lub zwycięska piłka w meczu koszykówki. Nash czerpał ją z uwalniania świata od kolejnego mieszkańca. Nie zadawał sobie pytania, dlaczego tak się dzieje, ale widział to i czasem potrafił to zwalczyć, a czasem nie.

Potem poznał Cassandrę.

To było jak jeden z tych eksperymentów naukowych, w których wychodzisz od klarownego płynu, a potem ktoś dodaje do tego kropelkę katalizatora i wszystko się zmienia. Barwa, konsystencja i wygląd. Chociaż zabrzmi to dziwnie, Cassandra była takim katalizatorem.

Zobaczył ją, a ona dotknęła go i zmieniła.

Nagle miał to. Swoją miłość. Miał nadzieję, marzenia, chęć budzenia się i spędzenia reszty życia z drugą osobą. Poznali się na drugim roku w Williams. Cassandra była piękna, ale było w niej coś jeszcze. Każdy facet się w niej podkochiwał, lecz nie w napalony sposób, jak to zwykle dzieje się w college’u. Ze swym niezgrabnym chodem i pełnym zrozumienia uśmiechem Cassandra była tą, którą chciało się zabrać do domu. To ona sprawiała, że myślałeś o kupnie domku, strzyżeniu trawnika i ocieraniu jej czoła, kiedy będzie rodzić twoje dziecko. Owszem, urzekała swoją urodą, ale bardziej swoją dobrocią. Była niezwykła, nie umiała nikogo skrzywdzić i instynktownie się to wyczuwało.

Dostrzegł odrobinę tego w Rebie Cordovie, tylko odrobinę, i zabijając ją, poczuł ukłucie żalu, niezbyt dotkliwego, ale zawsze. Myślał, przez co musi teraz przechodzić jej mąż, bo chociaż Nasha wcale to nie obchodziło, to jednak coś o tym wiedział.

Cassandra.

Miała pięciu braci i wszyscy ją uwielbiali, tak samo jak jej rodzice, a ilekroć przechodziłeś obok niej, a ona uśmiechnęła się do ciebie, nawet jeśli byłeś całkiem obcą osobą, czułeś, jak topnieje ci serce. Rodzina nazywała ją Cassie. Nash nie lubił tego zdrobnienia. Dla niego była Cassandrą, kochał ją i w dniu, kiedy ją poślubił, zrozumiał, co mają na myśli ludzie mówiący ci, że jesteś szczęściarzem.

Przyjeżdżali do Williams na rocznice i spotkania absolwentów i zawsze zatrzymywali się w North Adams w Porches Inn. Widział ją tam, w szarym pokoju tego zajazdu, głowę opierała na jego brzuchu, tak jak przypomniały mu niedawno słowa piosenki, patrzyła w sufit, gdy on gładził jej włosy, i rozmawiali o wszystkim i niczym. Taką widział ją teraz, kiedy spoglądał w przeszłość, zanim zachorowała i powiedzieli, że to rak, a potem pokroili jego piękną Cassandrę i umarła, tak jak każdy nic nieznaczący organizm na tej maleńkiej planetce.

Tak, Cassandra umarła, a wtedy upewnił się, że to wszystko jest ponurym żartem losu i kiedy jej zabrakło, Nash nie miał już siły nadal powstrzymywać szaleńca. Nie było takiej potrzeby. Tak więc uwolnił go, nagle i niespodziewanie. A kiedy raz to zrobił, nie mógł go już zamknąć z powrotem.

Jej rodzina próbowała go pocieszyć. Mieli wiarę i raz po raz wyjaśniali, że był szczęściarzem, bo miał ją przez jakiś czas, i że ona będzie na niego czekać w jakimś pięknym miejscu, gdzie połączą się na wieki. Pewnie tego potrzebowali. Ta rodzina dopiero co podniosła się po innej tragedii - najstarszy brat Cassandry, Curtis, został trzy lata wcześniej zabity podczas jakiegoś nieudanego napadu rabunkowego - ale przynajmniej Curtis zakończył życie pełne kłopotów. Cassandra była zrozpaczona po śmierci brata, płakała wiele dni, aż w końcu Nash pragnął uwolnić szaleńca, żeby znaleźć jakiś sposób ulżenia jej cierpieniom, ale ci, którzy mieli wiarę, zdołali wytłumaczyć jej śmierć Curtisa. Wiara pozwoliła im uznać tę śmierć za część jakiegoś boskiego planu.

Lecz jak wyjaśnić utratę kogoś tak kochającego i ciepłego jak Cassandra?

Nie można. Tak więc jej rodzice próbowali, ale sami w to nie wierzyli. Nikt nie wierzył. Po co płakać, gdy się umiera, jeśli się wierzy w wieczystą szczęśliwość w przyszłym życiu? Dlaczego opłakiwać utratę kogoś bliskiego, jeśli ta osoba jest teraz w lepszym świecie? Czyż niepozwalanie ukochanej osobie na przejście do lepszego świata nie jest okropnie samolubne? I jeśli wierzysz, że spędzisz wieczność w raju z tą ukochaną osobą, nie musisz się już niczego bać - życie jest zaledwie krótkim tchnieniem w porównaniu z wiecznością.

Nash wiedział, że człowiek rozpacza i płacze, ponieważ w głębi serca wie, że to bujda.

Cassandra nie pławiła się w światłości ze swoim bratem Curtisem. To, co z niej zostało, czego nie zabrał rak i chemoterapia, gniło w ziemi.

Na pogrzebie jej rodzina mówiła o przeznaczeniu, boskich planach i tym podobnych bzdurach. Takie było przeznaczenie jego ukochanej - żyć krótko, radować wszystkich swoim istnieniem, wynieść go na szczyt szczęścia, z którego runął z trzaskiem. Takie było i jego przeznaczenie. Zastanawiał się nad tym. Nawet kiedy był z nią, zdarzały się chwile, gdy skrywanie swojej prawdziwej natury - jego rzeczywistej, najbardziej pokrewnej Bogu natury - przychodziło mu z trudem. Czy zdołałby osiągnąć spokój ducha? Czy też od początku było wiadomo, że pewnego dnia wróci w to mroczne miejsce i zacznie szerzyć zniszczenie, nawet gdyby Cassandra żyła, bo takie było jego przeznaczenie?

Nigdy się tego nie dowie. Tak czy inaczej, oto jego przeznaczenie.

- Ona nic by nie powiedziała - rzekła Pietra.

Wiedział, że mówi o Rebie.

- Tego nie wiemy.

Pietra spojrzała przez boczną szybę.

- Policja w końcu zidentyfikuje Marianne - powiedział. - Albo ktoś zauważy, że zaginęła. Policja zbada sprawę. Będą rozmawiali z jej znajomymi.

- Poświęcasz wiele istnień.

- Dotychczas dwa.

- I ich bliscy. Ich życie też zostało zmienione.

- Tak.

- Dlaczego?

- Wiesz dlaczego.

- Zamierzasz twierdzić, że rozpoczęła to Marianne?

- Rozpoczęła to niewłaściwe słowo. Zmieniła dynamikę.

- Dlatego umarła?

- Podjęła decyzję, która zmieniała i mogła zniszczyć życie innych.

- Dlatego umarła? - powtórzyła Pietra.

- Wszystkie nasze decyzje rodzą konsekwencje, Pietra. Wszyscy codziennie bawimy się w Boga. Kiedy kobieta kupuje sobie nową parę drogich butów, nie daje tych pieniędzy na jedzenie dla kogoś, kto umiera z głodu. W pewnym sensie te buty są dla niej ważniejsze niż ludzkie życie. Wszyscy zabijamy, żeby uczynić nasze życie wygodniejszym. Nie przedstawiamy tego w taki sposób, jednak to właśnie robimy. Nie spierała się.

- Co się dzieje, Pietra?

- Nic. Zapomnij, że pytałam.

- Obiecałem Cassandrze.

- Tak. Tak mówiłeś.

- Musimy to wyciszyć, Pietra.

- Myślisz, że możemy?

- Myślę, że tak.

- Ile jeszcze osób zabijemy?

Zdumiało go to pytanie.

- Naprawdę cię to obchodzi? Masz już dość?

- Ja tylko teraz pytam. Dziś. Po tym. Ile jeszcze osób zabijemy?

Nash się zastanowił. Teraz zdawał sobie sprawę z tego, że być może Marianne od początku mówiła prawdę. Jeśli tak, to powinien powrócić do źródła i zdusić ten problem w zarodku.

- Przy odrobinie szczęścia tylko jedną.

■ ■ ■

- O rany - powiedziała Loren Muse. - Czy można znaleźć nudniejszą kobietę?

Clarence uśmiechnął się. Przeglądali wydruki operacji przeprowadzonych za pomocą karty kredytowej Reby Cordovy. Nie znaleźli niespodzianek. Kupowała artykuły spożywcze, szkolne i ubrania dla dzieci. Kupiła odkurzacz u Searsa i zwróciła go. Kupiła mikrofalówkę w PC Richard. Jej karta kredytowa była zarejestrowana w restauracji Baumgarts, gdzie co wtorek zamawiała dania na wynos.

Jej poczta elektroniczna była równie nudna. Korespondowała z innymi rodzicami, ustalając terminy wspólnych zabaw dzieci. Kontaktowała się z instruktorem tańca córki i trenerem piłkarskim syna. Otrzymywała pocztę z Willard School. Pisała do członków swojego klubu tenisowego, ustalając terminy spotkań i zastępstw, jeśli ktoś z nich nie mógł przyjść. Otrzymywała zawiadomienia o nowych ofertach Williams-Sonoma, Pottery Barn i PetSmart. Pisała do siostry, pytając o nazwisko logopedy, ponieważ jej córka Sarah miała problemy z czytaniem.

- Nie wiedziałam, że tacy ludzie naprawdę istnieją - powiedziała Muse.

Jednak wiedziała. Te zabiegane, sarniookie kobiety widywała w Starbucksie. Uważały kawiarnię za idealne miejsce na wyprawę typu „mamusia i ja”, holując ze sobą Brittany, Madison i Kyle, które później biegały wokół, podczas gdy mamusie - absolwentki college’u, dawne intelektualistki - bez końca ględziły o swoim potomstwie, jakby żadne inne dzieci nie istniały. Ględziły o ich kupkach - tak, naprawdę, o wypróżnieniach! - o pierwszych wypowiedzianych słowach, uzdolnieniach, przedszkolach, zajęciach gimnastycznych oraz płytach DVD dla małych Einsteinów, a wszystkie miały ten odmóżdżony uśmiech, jakby jakiś kosmita wyssał im mózgi. Muse z jednej strony gardziła nimi, z drugiej - im współczuła i cholernie się starała nie zazdrościć.

Oczywiście, Loren Muse przysięgała, że jeśli kiedyś będzie miała dzieci, to nie będzie taka jak te mamuśki. Jednak kto wie? Takie stanowcze deklaracje przypominały jej o ludziach mówiących, że gdy będą starzy, prędzej umrą, niż skończą w domu starców lub staną się ciężarem dla swych dorosłych dzieci - a teraz niemal każdy z jej znajomych miał rodziców w domu starców lub będących ciężarem i jakoś nikt z tych starych ludzi nie chciał umierać.

Jeśli patrzy się na coś z boku, łatwo wygłaszać nieprzemyślane i niepochlebne sądy.

- Co z alibi męża? - zapytała.

- Policja z Livingston przesłuchała Cordovę. Ma solidne alibi.

Muse ruchem brody pokazała papiery.

- Czy jest równie nudny jak jego żona?

- Jeszcze przeglądam wszystkie jego e-maile, rejestry rozmów telefonicznych i transakcje wykonane za pomocą karty kredytowej, ale owszem, na razie tak.

- Co jeszcze?

- No cóż, założyliśmy, że ten sam zabójca lub zabójcy załatwili Rebę Cordovę i NN, więc wysłaliśmy patrole, aby sprawdzały, czy nie podrzucono nowych zwłok w któreś z miejsc, gdzie roi się od prostytutek.

Loren Muse nie spodziewała się tu sukcesu, ale warto było to sprawdzić. Jeden z możliwych scenariuszy zakładał, że seryjny zabójca, ze wspólniczką zmuszoną do tego lub nie, porywa mieszkanki przedmieść, zabija je i przebiera za prostytutki. Teraz sprawdzano bazy komputerowe, szukając w pobliskim mieście ofiar pasujących do tego opisu. Na razie wielkie g...

Muse i tak nie kupowała tej teorii. Psycholodzy i specjaliści od profilowania dostaliby orgazmu na samą myśl o seryjnym zabójcy mamusiek z przedmieść, przebierającym je za prostytutki. Skupiliby się na oczywistym powiązaniu matki z dziwką, ale Muse nie wierzyła w tę wersję. Jedno nie pasowało do tej teorii, a mianowicie pytanie dręczące ją od chwili, gdy zrozumiała, że NN nie była dziwką: Dlaczego nikt nie zgłosił jej zaginięcia?

Widziała dwa możliwe powody. Pierwszy, że nikt nie wie, że ta kobieta zaginęła. NN była na wakacjach, w podróży służbowej lub innej. Drugi, że zabił ją ktoś, kogo znała. I ten ktoś nie chciał zgłosić jej zaginięcia.

- Gdzie jest teraz mąż?

- Cordova? Wciąż z policjantami z Livingston. Zamierzają popytać sąsiadów, czy ktoś widział białą furgonetką i tak dalej. Znasz procedurę.

Muse wzięła ołówek. Wetknęła zakończony gumką koniec do ust i zaczęła gryźć.

Ktoś zapukał do drzwi. Podniosła głowę i zobaczyła zwalistą sylwetkę rychłego emeryta Franka Tremonta wypełniającą drzwi.

Trzeci dzień z rzędu w tym samym brązowym garniturze, pomyślała Muse. Imponujące. Patrzył na nią i czekał. Nie miała teraz czasu, ale zapewne lepiej mieć to z głowy.

- Clarence, możesz zostawić nas samych?

- Tak, szefowo, jasne.

Wychodząc, Clarence kiwnął głową Frankowi Tremontowi. Ten nie odwzajemnił ukłonu. Kiedy Clarence znikł za drzwiami, Tremont pokręcił głową.

- Nazwał cię szefową?

- Mam mało czasu, Frank.

- Dostałaś pismo ode mnie?

Jego pisemną rezygnację.

- Tak.

Cisza.

- Mam coś dla ciebie - oznajmił Tremont.

- Słucham?

- Pracuję jeszcze do końca miesiąca - powiedział. - Zatem muszę nadal robić swoje, no nie?

- Racja.

- Zatem mam coś.

Usiadła wygodniej, mając nadzieję, że będzie się streszczał.

- Zacząłem szukać tej białej furgonetki. Tej, którą widziano w pobliżu obu miejsc.

- Dobrze.

- Założyłem, że nie została skradziona, chyba że daleko stąd. Nie mamy żadnego meldunku o kradzieży takiego pojazdu. Dlatego zacząłem sprawdzać w wypożyczalniach samochodów, czy któraś nie wynajęła furgonetki podobnej do opisywanej.

- I?

- Było kilka, ale większość zdołałem odnaleźć i okazały się w porządku.

- Zatem to ślepa uliczka.

Frank Tremont uśmiechnął się.

- Mogę usiąść na chwilę?

Wskazała mu fotel.

- Spróbowałem czegoś innego - powiedział. - Widzisz, ten gość był bardzo sprytny. Tak jak powiedziałaś. Pierwszą ofiarę przebrał za dziwkę. Samochód drugiej pozostawił na hotelowym parkingu. Zmieniał tablice rejestracyjne i w ogóle. Nie robi tego w typowy sposób. Dlatego zacząłem się zastanawiać. Jaki samochód trudniej byłoby wytropić niż kradziony czy wypożyczony?

- Słucham.

- Używany wóz zakupiony przez Internet. Odwiedziłaś kiedyś jedną z tych witryn?

- Nie, naprawdę nie.

- Sprzedają miliony samochodów. Sam kupiłem jeden w zeszłym roku za pośrednictwem autoused.com. Możesz tam znaleźć prawdziwe okazje, a ponieważ to transakcje między dwiema osobami, wymagają minimum formalności. No wiesz, możemy sprawdzić salony sprzedaży, ale kto zdoła wytropić samochód nabyty przez Internet?

- I co?

- To, że zadzwoniłem do dwóch głównych internetowych sklepów samochodowych. Poprosiłem, żeby wyszukali mi wszystkie białe furgonetki chevrolety sprzedane na tym terenie w zeszłym miesiącu. Było ich sześć. Zadzwoniłem do wszystkich nabywców. Za cztery zapłacono czekami, więc mieliśmy adresy. Dwie kupiono za gotówkę.

Muse się wyprostowała. Wciąż gryzła gumkę ołówka.

- Bardzo sprytnie. Kupujesz używany wóz. Płacisz gotówką. Podajesz fikcyjne nazwisko, jeśli w ogóle jakieś podajesz. Masz akt własności, ale nie rejestrujesz samochodu i nie wykupujesz ubezpieczenia. Kradniesz tablice rejestracyjne podobnego wozu i w drogę.

- Taa. - Tremont uśmiechnął się. - Gdyby nie jedna rzecz.

- Co takiego?

- Facet, który sprzedał im samochód...

- Im?

- Tak. Mężczyźnie i kobiecie. Oboje po trzydziestce. Próbuję uzyskać dokładne rysopisy, ale może mamy coś lepszego. Facet, który sprzedał samochód, Scott Parsons z Kasselton, pracuje w Best Buy. Mają tam bardzo dobry system zabezpieczeń. W pełni cyfrowy. Zapisują wszystko. Parsons przypuszcza, że oni mogli zostać sfilmowani. Technik Best Buy teraz to sprawdza. Posłałem po Parsonsa samochód, chcę pokazać mu zdjęcia przestępców i sporządzić portrety pamięciowe.

- Mamy grafika, który się tym zajmie?

Tremont skinął głową.

- Załatwiłem to.

To był dobry trop - najlepszy, jaki mieli. Muse nie wiedziała, co powiedzieć.

- Co jeszcze mamy? - zapytał Tremont.

Powiedziała mu, że podczas sprawdzania rejestrów operacji przeprowadzonych za pomocą karty kredytowej, wykazów rozmów telefonicznych i poczty elektronicznej nie znaleźli żadnego punktu zaczepienia. Tremont siedział z rękami splecionymi na wydatnym brzuchu.

- Kiedy wszedłem, gryzłaś ołówek. O czym myślałaś?

- Przyjęliśmy założenie, że to może być seryjny zabójca.

- Ty w to nie wierzysz - rzekł.

- Nie wierzę.

- Ja też nie - odrzekł Tremont. - Zatem przyjrzyjmy się temu, co mamy.

Muse wstała i zaczęła przechadzać się po pokoju.

- Dwie ofiary - przynajmniej na razie i w tej okolicy. Nasi ludzie sprawdzają to, ale załóżmy, że nie znajdziemy ich więcej. Powiedzmy, że tak jest. Powiedzmy, że zginęła tylko Reba Cordova - choć ta może jednak żyje - oraz NN.

- W porządku - zgodził się Tremont.

- I pójdźmy krok dalej. Przyjmijmy, że jest jakiś powód tego, że te dwie kobiety stały się ofiarami.

- Na przykład jaki?

- Jeszcze nie wiem, ale podążajmy tym tokiem rozumowania. Jeśli jest jakiś powód... nie, cofam to. Nawet jeśli nie ma żadnego powodu i założymy, że to nie jest robota seryjnego zabójcy, musi być jakiś związek między naszymi dwiema ofiarami.

Tremont skinął głową, pojmując, do czego zmierza Muse.

- A jeśli istnieje między nimi jakieś powiązanie - rzekł - to mogły się dobrze znać.

Muse przystanęła.

- Właśnie.

- A jeśli Reba Cordova znała NN... - Tremont uśmiechnął się do niej.

- To Neil Cordova też mógł ją znać. Zadzwoń na posterunek policji w Livingston. Powiedz im, żeby sprowadzili Cordovę. Może zdoła ją zidentyfikować.

- Już to robię.

- Frank?

Odwrócił się do niej.

- Dobra robota - powiedziała.

- Jestem dobrym gliniarzem.

Na to nic nie powiedziała.

Wycelował w nią palec.

- Ty też jesteś dobrym gliniarzem, Muse. Może nawet świetnym. Jednak nie nadajesz się na szefa. Widzisz, dobry szef musi wycisnąć wszystko ze swoich dobrych gliniarzy. Ty tego nie potrafisz. Musisz się nauczyć radzić sobie z ludźmi.

Muse pokręciła głową.

- Tak, Frank, o to chodzi. Mój brak umiejętności kierowniczych był powodem tego, że spieprzyłeś sprawę i uznałeś NN za dziwkę. Moja wina.

Uśmiechnął się.

- Wziąłem tę sprawę.

- I schrzaniłeś ją.

- Może źle zacząłem, ale to jeszcze nie koniec. Nieważne, co o tobie myślę. Nieważne, co ty myślisz o mnie. Chodzi tylko o to, żeby wymierzyć sprawiedliwą karę zabójcom ofiary.

25

Mo zawiózł ich do Bronksu. Zaparkował przed domem, którego adres podał im Anthony.

- Nie uwierzysz - powiedział.

- W co?

- Jesteśmy śledzeni.

Mike wiedział, że nie powinien się oglądać za siebie i zdradzać, że o tym wie. Dlatego tylko siedział i czekał.

- Niebieski czterodrzwiowy Chevrolet nieprawidłowo zaparkowany jeden kwartał dalej. Dwaj faceci, obaj w baseballówkach i czarnych okularach.

Zeszłej nocy ta ulica tętniła życiem. Teraz praktycznie nie było tu nikogo. Nieliczni obecni spali na gankach lub poruszali się jak w letargu, ledwie przebierając nogami i przyciskając ręce do ciała. Mike niemal spodziewał się, że zaraz po ulicy przeturla się gnany wiatrem szarłat.

- Wejdź tam - rzekł Mo. - Ja porozmawiam z przyjacielem. Podam mu numer rejestracyjny ich samochodu i zobaczymy, co mi powie.

Mike kiwnął głową. Wysiadł, starając się nie zwracać uwagi na tamten wóz. Ledwie go zauważył, ale nie zamierzał ryzykować drugiego spojrzenia. Ruszył do drzwi domu. Były stalowe, pomalowane na szaro, z napisem: KLUB JAGUAR. Nacisnął guzik. Odezwał się brzęczyk i Mike pchnął drzwi.

Ściany były pomalowane na jasnożółty kolor, zazwyczaj kojarzący się z McDonaldem lub oddziałem dziecięcym jakiegoś nazbyt starającego się szpitala. Na prawo wisiała tablica ogłoszeń z reklamami psychoterapeutów, szkół muzycznych, klubów dyskusyjnych, grup terapeutycznych dla narkomanów, alkoholików oraz ofiar fizycznej i psychicznej przemocy. Kilku ogłoszeniodawców szukało sublokatorów do wynajętego mieszkania, podając na dole numery telefonów. Ktoś chciał sprzedać kanapę za sto dolarów. Ktoś inny chciał się pozbyć wzmacniacza gitarowego.

Minął tablicę ogłoszeń i podszedł do recepcji. Młoda kobieta z kółkiem w nosie podniosła głowę.

- W czym mogę panu pomóc? - spytała.

Trzymał w ręku zdjęcie Adama.

- Czy widziała pani tego chłopca? Położył przed nią zdjęcie.

- Jestem tylko recepcjonistką - powiedziała.

- Recepcjonistki też mają oczy. Pytałem, czy go pani widziała.

- Nie wolno mi rozmawiać o naszych klientach.

- Nie proszę, żeby pani o nich rozmawiała. Pytam tylko, czy go pani widziała.

Zacisnęła wargi. Teraz zauważył, że ma również przekłutą okolicę ust. Siedziała nieruchomo i patrzyła na niego. Zrozumiał, że w ten sposób niczego nie osiągnie.

- Mogę porozmawiać z osobą, która tym zarządza?

- To będzie Rosemary.

- Wspaniale. Mogę z nią porozmawiać?

Poprzekłuwana recepcjonistka podniosła słuchawkę. Zasłoniła dłonią mikrofon i coś wymamrotała. Po dziesięciu sekundach uśmiechnęła się.

- Panna McDevitt zobaczy się za panem. Trzecie drzwi po prawej.

Mike nie był pewien, czego oczekiwał, ale Rosemary McDevitt go zaskoczyła. Była młoda, drobna i miała ten rodzaj pierwotnej zmysłowości, który kojarzy się z pumą. W czarnych włosach dostrzegł purpurowe pasemko, a na ramieniu tatuaż zachodzący na szyję. Nosiła czarny skórzany top bez rękawów. Miała opalone ręce, a na bicepsach coś, co wyglądało jak skórzane opaski.

Wstała, uśmiechnęła się i wyciągnęła rękę.

- Witam.

Uścisnął jej dłoń.

- W czym mogę panu pomóc?

- Nazywam się Mike Baye.

- Cześć, Mike.

- Hm, cześć. Szukam mojego syna.

Stał blisko niej. Mike miał sto osiemdziesiąt cztery centymetry wzrostu i był wyższy od tej kobiety o ponad piętnaście centymetrów. Rosemary McDevitt spojrzała na zdjęcie Adama. Z jej twarzy niczego nie dało się wyczytać.

- Zna go pani? - zapytał Mike.

- Wiesz, że nie mogę odpowiedzieć na to pytanie.

Próbowała oddać mu zdjęcie, ale Mike nie wziął go. Agresywne podejście niewiele mu dało, więc trochę zwolnił i zaczerpnął tchu.

- Nie proszę o naruszenie zaufania...

- No cóż, Mike, ależ tak. - Uśmiechnęła się słodko. - Właśnie o to prosisz.

- Ja tylko próbuję odnaleźć mojego syna. To wszystko.

Rozłożyła ręce.

- Czy to wygląda na biuro rzeczy znalezionych?

- On zaginął.

- To miejsce jest azylem, Mike, rozumiesz, co mówię? Dzieciaki przychodzą tutaj, żeby uciec od swoich rodziców.

- Obawiam się, że może mu grozić niebezpieczeństwo. Wyszedł z domu, nikomu nie mówiąc dokąd. Był tutaj zeszłej nocy...

- Oo.

Podniosła rękę, przerywając mu.

- Co?

- Był tutaj zeszłej nocy. Tak powiedziałeś, Mike, zgadza się?

- Zgadza. Zmrużyła oczy.

- Skąd o tym wiesz, Mike?

To mówienie po imieniu działało mu na nerwy.

- Słucham?

- Skąd wiesz, że twój syn tu był?

- To naprawdę nie jest istotne.

Uśmiechnęła się i cofnęła o krok.

- Na pewno jest.

Postanowił zmienić temat. Rozejrzał się po pokoju.

- Co to za miejsce?

- To rodzaj hybrydy. - Rosemary posłała mu spojrzenie, które miało mu dać do zrozumienia, że wiedziała, dlaczego zadał to pytanie. - Uważaj to za klub młodzieżowy, ale nowocześniejszy.

- Pod jakim względem?

- Pamiętasz te nocne mecze koszykówki?

- Tak, w latach dziewięćdziesiątych. Próbowali ściągnąć w ten sposób dzieciaki z ulic.

- Właśnie. Nie będę się wgłębiać w to, czy to się udało czy nie, ale tego rodzaju programy były skierowane do biednych śródmiejskich dzieci - i według niektórych miały wyraźnie rasistowski podtekst. No wiesz, koszykówka w centrum miasta?

- A wy robicie to inaczej?

- Po pierwsze, nie zajmujemy się wyłącznie biednymi. Może to zabrzmi zbyt konserwatywnie, ale nie jestem pewna, czy umiemy najlepiej pomóc Afroamerykanom lub śródmiejskiej młodzieży. Powinni uzyskać taką pomoc od swojej społeczności. Ponadto nie jestem pewna, czy na dłuższą metę można powstrzymać pokusę czymś takim. Oni muszą zrozumieć, że nie wyrwą się dzięki broni czy narkotykom, a wątpię, żeby pomogła im w tym koszykówka.

Obok jej biura przeszła grupka chłopców udających mężczyzn, ubranych na czarno i obwieszonych biżuterią składającą się głównie z łańcuchów i ćwieków. Ich spodnie miały szerokie mankiety zasłaniające buty.

- Cześć, Rosemary.

- Cześć, chłopcy.

Poszli dalej. Rosemary odwróciła się do Mike’a.

- Gdzie mieszkasz?

- W New Jersey.

- Na przedmieściach, tak?

- Tak.

- Nastolatki z twojego miasteczka. Jak wpadają w tarapaty?

- Nie wiem. Przez narkotyki, alkohol.

- Właśnie. Chcą się bawić. Myślą, że się nudzą - a może tak jest, kto wie? - więc chcą pójść gdzieś, odlecieć, wejść do jakiegoś klubu, by flirtować i tak dalej. Nie chcą grać w kosza. Dlatego tu jesteśmy.

- Dajecie im odlecieć?

- Nie tak, jak myślisz. Chodź, pokażę ci.

Ruszyła jasnożółtym korytarzem. Poszedł obok niej. Szła wyprostowana, z podniesioną głową. W dłoni trzymała klucz. Otworzyła jakieś drzwi i zaczęła schodzić po schodach. Mike podążył za nią.

To był nocny klub, dyskoteka czy jak tam teraz to nazywają. Były tam wygodne siedzenia, okrągłe podświetlane stoliki i niskie stołki, budka disc jockeya oraz parkiet, bez zwierciadlanej kuli, lecz z mnóstwem migoczących cyklicznie kolorowych świateł. Na przeciwległej ścianie widniał zrobiony sprayem napis: KLUB JAGUAR.

- Tego właśnie pragną nastolatki - powiedziała Rosemary McDevitt. - Miejsca, gdzie mogą upuścić pary. Bawić się i przebywać z przyjaciółmi. Nie podajemy alkoholu, ale bezalkoholowe drinki wyglądające jak alkohol. Mamy ładne barmanki i kelnerki. Rozumiesz? Dzieciaki takie jak twój syn załatwiają sobie lewe dokumenty. Chcą kupować prochy lub napoje alkoholowe, choć nie mają osiemnastu lat. Próbujemy temu zapobiec, budząc w nich zdrowsze zainteresowania.

- Tutaj?

- Nie tylko. Oferujemy im również porady, jeśli ich potrzebują. Kluby interesującej książki, grupy terapeutyczne, mamy też salę z konsolami do gry Xbox i Playstation oraz wszystko, co najczęściej łączy się z klubem młodzieżowym. Jednak to miejsce jest kluczowe. To dzięki niemu jesteśmy, przepraszam za młodzieżowy slang, spoko.

- Mówi się, że rozprowadzacie prochy.

- To tylko plotki. Większość rozgłaszają inne kluby, którym odbieramy klientów.

Mike tego nie skomentował.

- Posłuchaj, powiedzmy, że twój syn przyjechał do miasta, żeby się zabawić. Mógł przejechać Trzecią Aleją i kupić kokainę na jednej z tamtejszych przecznic. Facet w bramie piętnaście metrów stąd sprzedaje heroinę. Dzieciaki mogą sobie kupić, co zechcą. Albo wkręcić się do jakiegoś klubu, gdzie się upiją lub gorzej. Tutaj bronimy ich przed tym. Mogą się wyładować w bezpieczny sposób.

- Przyjmujecie także dzieciaki z ulicy?

- Nie wyrzucilibyśmy ich, ale są inne organizacje, lepiej wyposażone. Nie próbujemy zmieniać ich życia w taki sposób, ponieważ, szczerze mówiąc, nie sądzę, żeby to się udało. Dzieciak, który zszedł na złą drogę lub pochodzi z rozbitego domu, potrzebuje więcej, niż my możemy mu zaoferować. Naszym celem jest powstrzymać dobre dzieciaki od zejścia na złą drogę. To niemal odwrotna sytuacja - obecnie rodzice są zbyt opiekuńczy. Pilnują swoich dzieci dwadzieścia cztery godziny na dobę, przez siedem dni w tygodniu. Dzisiejsze nastolatki nie mają możliwości się buntować.

Taką rozmowę wiele razy w ciągu minionych lat prowadził z Tią. Za bardzo ich pilnujemy. Mike w wieku swego syna sam chodził ulicami. W soboty przez cały dzień bawił się w parku Branch Brook i wracał dopiero późnym wieczorem. Teraz jego dzieci nie mogły przejść przez ulicę, żeby on lub Tia nie obserwowali ich czujnie, bojąc się... właściwie czego?

- I wy dajecie im taką możliwość?

- Właśnie.

Kiwnął głową.

- Kto zarządza tym miejscem?

- Ja. Zaczęłam trzy lata temu, kiedy mój brat zmarł w wyniku przedawkowania. Greg był dobrym chłopcem. Miał szesnaście lat. Nie uprawiał sportu, więc nie był popularny ani specjalnie lubiany. Nasi rodzice i społeczeństwo jako takie byli zbyt restrykcyjni. Greg chyba dopiero drugi raz w życiu zażył narkotyki.

- Przykro mi.

Wzruszyła ramionami i zaczęła wchodzić po schodach. Poszedł za nią.

- Panno McDevitt?

- Rosemary - powiedziała.

- Rosemary. Nie chcę, żeby mój syn powiększył statystykę ofiar. Przyszedł tu zeszłej nocy. Nie wiem, gdzie jest teraz.

- Nie mogę ci pomóc.

- Widziałaś go tu wcześniej?

Wciąż stała odwrócona do niego plecami.

- Mam tu ważniejszą misję, Mike.

- Zatem mój syn jest do spisania na straty?

- Tego nie powiedziałam. Jednak nie rozmawiamy z rodzicami. Nigdy. To azyl dla nastolatków. Gdyby się rozniosło...

- Nikomu nie powiem.

- To część naszego posłania.

- A jeśli Adam jest w niebezpieczeństwie?

- Wtedy pomogłabym w miarę możliwości. Jednak tak nie jest.

Mike chciał się spierać, lecz w głębi korytarza dostrzegł grupkę gotów.

- To jedni z twoich klientów? - zapytał, wchodząc do jej biura.

- Klienci i pomocnicy.

- Pomocnicy?

- Właściwie robią wszystko. Pomagają w sprzątaniu. Bawią się wieczorami. I pilnują klubu.

- Jako bramkarze?

Zakołysała głową.

- To chyba za dużo powiedziane. Pomagają oswoić się nowym. Pomagają utrzymać porządek. Mają oko na wszystko, pilnują, żeby nikt nie palił i nie ćpał w toalecie, takie rzeczy.

Mike się skrzywił.

- Jak więźniowie kontrolujący więzienie.

- To dobre dzieciaki.

Mike spojrzał na nich. Potem na Rosemary. Przyglądał się jej przez moment. Przyjemnie było na nią spojrzeć. Miała twarz modelki, z wystającymi kośćmi policzkowymi. Znów popatrzył na gotów. Było ich czterech, może pięciu - czarna plama przetykana srebrem. Na próżno starali się wyglądać na twardzieli.

- Rosemary?

- Tak?

- Coś w tej twojej bajce mi nie pasuje - powiedział Mike.

- Mojej bajce?

- W tym reklamowym peanie na cześć tego miejsca. Z jednej strony to wszystko ma sens.

- A z drugiej?

Odwrócił się i spojrzał jej w oczy.

- Myślę, że wciskasz mi kit. Gdzie jest mój syn?

- Powinieneś już iść.

- Jeśli go ukrywasz, rozbiorę to miejsce cegła po cegle.

- Nie jest pan tu już mile widziany, doktorze Baye. - Spojrzała na grupkę gotów w głębi korytarza i skinęła głową. Powłócząc nogami, podeszli i otoczyli Mike’a. - Proszę natychmiast wyjść.

- Każesz twoim... - palcami nakreślił w powietrzu cudzysłów - „pomocnikom”, żeby mnie wyrzucili?

- Wygląda na to, że już cię wyrzucano, stary - powiedział z drwiącym uśmiechem najwyższy z gotów.

Pozostali zachichotali. Stanowili jedną mieszaninę czerni, bladości, makijażu i metalu. Chcieli być twardzielami, a nie byli i może to czyniło ich jeszcze groźniejszymi. Ta desperacja.

Mike zastanawiał się nad swoim następnym posunięciem. Wysoki got miał ze dwadzieścia lat, był chudy, ze sterczącą grdyką.

Mike’a korciło, żeby walnąć go niespodziewanie - rozłożyć łobuza, wyeliminować przywódcę, pokazać im, że to nie przelewki. Korciło go, żeby uderzyć przedramieniem w tę podskakującą grdykę, od czego gota przez następne dwa miesiące bolałoby gardło. Wtedy jednak pozostali zapewne rzuciliby się na niego. Załatwiłby dwóch lub trzech, ale chyba nie wszystkich.

Wciąż rozważał następne posunięcie, gdy coś przykuło jego wzrok. Grube stalowe drzwi otworzyły się z brzękiem elektronicznego zamka. Wszedł następny got. Tym razem to nie czarny ubiór zwrócił uwagę Mike’a.

Czarne oczy

Nowo przybyły miał plaster na nosie.

Niedawno złamany nos, pomyślał Mike.

Niektórzy z gotów podeszli do tego ze złamanym nosem, leniwie przybijając piątki. Poruszali się jak muchy w smole. Ich głosy też były rozlazłe, letargiczne, niemal jakby nażarli się prozacu. „Hej, Carson” - zdołał wykrztusić jeden. „Carson, człowieku” - wychrypiał drugi. Z wysiłkiem podnosili ręce, żeby poklepać go po plecach. Carson przyjmował ich hołdy jak przyzwyczajony do tego udzielny władca.

- Rosemary? - powiedział Mike.

- Tak?

- Znasz nie tylko mojego syna, ale i mnie.

- Jak to?

- Nazwałaś mnie doktorem Baye. - Nie odrywał oczu od gota ze złamanym nosem. - Skąd wiedziałaś, że jestem lekarzem?

Nie czekał na odpowiedź. Nie było sensu. Pospieszył do drzwi, potrącając po drodze wysokiego gota. Ten ze złamanym nosem - Carson - zauważył go w końcu. Szeroko otworzył czarne oczy. Cofnął się, wychodząc na ulicę. Mike przyspieszył kroku, złapał stalowe drzwi, zanim się zamknęły, i wyszedł na zewnątrz. Carson Złamany Nos był najwyżej trzy metry od niego.

- Hej, ty! - zawołał Mike.

Łobuz się odwrócił. Czarne włosy opadły mu na jedno oko jak zerwana zasłona.

- Co się stało z twoim nosem?

Carson spróbował szyderstwa.

- A co się stało z twoją twarzą?

Mike dopadł go. Pozostali goci wyszli na zewnątrz. Było ich sześciu na jego jednego. Kątem oka zobaczył, że Mo wysiadł z samochodu i ruszył ku nim. Sześciu na dwóch - ale jednym z tych dwóch był Mo. Teraz Mike był gotów zaryzykować.

Podszedł zupełnie blisko do Carsona Złamanego Nosa.

- Banda tchórzliwych impotentów napadła na mnie znienacka. Oto co się stało z moją twarzą.

Carson usiłował udawać odważnego.

- Wielka szkoda.

- No cóż, dzięki, ale najlepsze będzie teraz. Możesz sobie wyobrazić większego frajera niż jeden z tych tchórzliwych impotentów, który wyszedł z tego ze złamanym nosem?

Carson wzruszył ramionami.

- Każdy może mieć fart.

- To prawda. Może więc ten tchórzliwy impotent chciałby spróbować jeszcze raz. Jak mężczyzna z mężczyzną. Jeden na jednego.

Przywódca gotów popatrzył wokół, upewniając się, że jego poplecznicy są przy nim. Pozostali kiwali głowami, poprawiali metalowe bransolety, przebierali palcami i o wiele za bardzo starali się wyglądać na groźnych.

Mo podszedł do wysokiego gota i złapał go za gardło, zanim ktokolwiek zdążył się poruszyć. Chłopak usiłował coś wykrztusić, lecz uścisk Mo nie pozwalał mu wydobyć z gardła żadnego dźwięku.

- Jeśli ktoś zrobi choć krok - powiedział do niego Mo - zrobię ci krzywdę. Nie temu, który się poruszy. Nie temu, który spróbuje się wtrącić. Tobie. Zrobię ci naprawdę dużą krzywdę, rozumiesz?

Wysoki got próbował kiwnąć głową. Mike znów spojrzał na Carsona.

- Jesteś gotowy zacząć?

- Hej, facet, nic do ciebie nie mam.

- Ale ja mam do ciebie.

Mike popchnął go, obu rękami w pierś. Prowokująco. Pozostali goci byli zmieszani, nie wiedzieli, co robić. Mike ponownie popchnął Carsona.

- Hej!

- Co zrobiliście z moim synem?

- Co? Z kim?

- Z moim synem, Adamem Baye. Gdzie on jest?

- Myślisz, że wiem?

- Napadliście na mnie zeszłej nocy, prawda? Jeśli nie chcesz oberwać jak jeszcze nigdy w życiu, lepiej mów.

Nagle usłyszeli nieznajomy głos.

- Nie ruszać się! FBI!

Mike popatrzył. To byli ci dwaj faceci w baseballówkach, którzy śledzili jego i Mo. Trzymali w rękach broń i odznaki.

- Michael Baye? - zapytał jeden z nich.

- Tak?

- Darryl LeCrue, FBI. Chcemy, żeby pojechał pan z nami.

26

Pożegnawszy się z Betsy Hill, Tia zamknęła drzwi frontowe i udała się na górę. Przekradła się korytarzem obok pokoju Jill, po czym weszła do pokoju syna. Otworzyła szufladę biurka Adama i zaczęła przeglądać jej zawartość. Umieszczenie szpiegującego oprogramowania w jego komputerze wydawało się słusznym postępowaniem, więc dlaczego nie to? Poczuła obrzydzenie do siebie. Teraz to wszystko, całe to naruszanie jego prywatności, wydawało się błędem. Mimo to nie przestała szukać.

Adam był dzieckiem. Nadal. W tej szufladzie nie robiono porządku od niepamiętnych czasów, więc znajdowały się tu pamiątki z minionych „epok Adama”, niczym skarby odkryte w trakcie wykopalisk. Karty baseballistów, pokemony, Yugio, Yamaguchi z dawno rozładowaną baterią, Crazybones - wszystkie te przedmioty, które dzieci zbierają, żeby z czasem zupełnie o nich zapomnieć. Adam i tak był lepszy niż większość z nich. Nie dopominał się o więcej i nie wyrzucał ich natychmiast po zdobyciu.

Pokręciła głową. Nadal leżały w jego szufladzie.

Były tam długopisy i ołówki oraz stary futerał na aparat ortodontyczny (Tia wciąż męczyła Adama, żeby go nosił), kolekcjonerskie plakietki z wycieczki do Disneylandu przed czterema laty i tuzin wykorzystanych biletów na mecze Rangersów. Wzięła w rękę te bilety i przypomniała sobie mieszaninę radości i skupienia na jego twarzy, kiedy oglądał mecz hokejowy. Pamiętała, jak on i jego ojciec cieszyli się z każdego punktu zdobytego przez Rangersów, wstając, wymachując rękami i śpiewając tę idiotyczną piosenkę po zdobyciu gola, składającą się głównie z pokrzykiwania „och, och, och” i klaskania.

Zaczęła płakać.

Weź się w garść, rozkazała sobie w duchu.

Podeszła do komputera. Teraz to był świat Adama. Wszystko w tym pokoju wiązało się z jego komputerem. Na ekranie Adam grał w ostatnią sieciową wersję „Halo”. Na czacie rozmawiał zarówno z nieznajomymi, jak i z przyjaciółmi. Dyskutował z prawdziwymi i wirtualnymi przyjaciółmi za pośrednictwem Facebook i MySpace. Trochę grał w sieciowego pokera, ale szybko się tym znudził, ku zadowoleniu Mike’a i Tii. Były zabawne filmiki na Youtube, zapowiedzi filmów, wideoklipy i owszem, pikantne materiały też. Były inne gry przygodowe lub symulatory rzeczywistości, czy jak je się tam nazywa, w których można się zagubić w taki sam sposób, w jaki Tia pogrążała się w lekturze książek, i trudno było powiedzieć, czy jest to dobre, czy złe.

I ta cała obecna ekspansja seksu, która doprowadzała ją do szału. Chcesz zrobić to jak należy i kontrolujesz dopływ informacji do swoich dzieci, ale to na nic. Włączysz rano radio, a tam ględzą o cyckach, niewierności i orgazmach. Otworzysz jakikolwiek ilustrowany tygodnik lub włączysz jakiś program w telewizji... no cóż, mówienie o nieustannym zalewie golizny jest już niemodne. Jak więc sobie z tym poradzić? Powiedzieć dziecku, że to jest złe? A co dokładnie jest złe?

Nic dziwnego, że ludzie znajdują ulgę w czarno-białych odpowiedziach, takich jak wstrzemięźliwość, ale dajcie spokój, to nic nie da, a poza tym nie zamierzacie chyba przekonać dzieci, że seks jest zły, grzeszny lub zakazany - a mimo to nie chcecie, żeby go uprawiały. Chcecie im powiedzieć, że jest to coś dobrego i zdrowego - a jednak nie należy tego robić. Jak rodzice mają podejść do tych spraw? Dziwne, ale wszyscy chcemy, by nasze dzieci podzielały nasze zapatrywania, jakby były one najlepsze i najzdrowsze pomimo naszych rodzicielskich wpadek. Dlaczego? Czy zostaliśmy tak doskonale wychowani, czy też sami wypracowaliśmy sobie ten stan równowagi? Czy nasze dzieci to powtórzą?

- Cześć, mamo.

Jill stanęła w drzwiach. Ze zdumieniem spojrzała na matkę. Tia domyśliła się, że jest zaskoczona, widząc matkę w pokoju Adama. Zapadła cisza. Trwała nie dłużej niż sekundę, lecz Tię przeszedł zimny dreszcz.

- Cześć, kochanie.

Jill trzymała w ręku blackberry należący do Tii.

- Mogę zagrać w BrickBreakera?

Uwielbiała grać na smartfonie matki. Zwykle Tia skarciłaby ją za to, że bez pozwolenia wzięła jej telefon. Jak większość dzieci, Jill wciąż to robiła. Używała blackberry’ego lub pożyczała iPoda Tii, lub korzystała z komputera w sypialni, ponieważ jej był za słaby. Zostawiała przenośny telefon w swoim pokoju i matka nie mogła go znaleźć.

Teraz jednak nie była to odpowiednia chwila na wygłaszanie standardowego wykładu o odpowiedzialności.

- Jasne. Jeśli jednak zacznie dzwonić, natychmiast mi go oddaj.

- W porządku. - Jill popatrzyła na pokój. - Co tu robisz?

- Rozglądam się.

- Czego szukasz?

- Nie wiem. Może jakiejś wskazówki, dokąd udał się twój brat.

- Nic mu nie będzie, prawda?

- Oczywiście, proszę, nie martw się. - Nagle przypomniała sobie, że świat nie stanął w miejscu i pragnąc odrobiny normalności, Tia zapytała: - Masz coś zadane do domu?

- Już odrobiłam lekcje.

- Dobrze. Jeszcze coś jest w porządku?

Jill wzruszyła ramionami.

- Chcesz o czymś ze mną porozmawiać?

- Nie, nic mi nie jest. Martwię się tylko o Adama.

- Wiem, kochanie. Jak ci poszło w szkole?

Znów wzruszenie ramion. Głupie pytanie. Tia zadawała je swoim dzieciom co najmniej kilka tysięcy razy w ciągu minionych lat i nigdy, ani razu, nie otrzymała innej odpowiedzi niż wzruszenie ramion oraz „świetnie”, „w porządku” albo „w szkole jak to w szkole”.

Tia opuściła pokój syna. Nie było tu czego szukać. Czekał na nią wydruk raportu E-SpyRight. Zamknęła drzwi i przejrzała strony. Clarke i Olivia, przyjaciele Adama, przysłali mu e-maile tego ranka. Jednak o dość zagadkowej zawartości. Oboje chcieli wiedzieć, gdzie on jest, i wspominali, że jego rodzice dzwonili do nich, szukając go.

Nie było żadnej wiadomości od DJ Huffa.

Hm. On i Adam często wymieniali listy. Nagły brak poczty - jakby wiedział, że Adama nie ma w domu, więc mu nie odpowie.

Usłyszała delikatne pukanie do drzwi.

- Mamo?

- Możesz wejść.

Jill przekręciła klamkę.

- Zapomniałam ci powiedzieć. Dzwoniła rejestratorka doktora Forte. Mam wizytę u dentysty we wtorek.

- Dobrze, dziękuję.

- Dlaczego znów muszę iść do dentysty? Dopiero co byłam.

Proza życia. Tia ponownie chętnie się w niej pogrążyła.

- Wkrótce będzie ci potrzebny aparacik.

- Już?

- Tak. Adam w twoim... - Urwała.

- W moim co?

Znów spojrzała na leżący na łóżku raport E-SpyRight, ten ostatni, ale niewiele to pomogło. Potrzebny był jej ten z oryginalnym e-mailem, tym o prywatce w domu Huffów.

- Mamo? Co się dzieje?

Tia i Mike starannie pozbywali się starych raportów, przepuszczając je przez niszczarkę, ale tamten e-mail zachowała, żeby pokazać go Mike’owi. Gdzie się podział? Spojrzała na stolik przy łóżku. Sterty papierów. Zaczęła je przeglądać.

- Mogę ci w czymś pomóc? - spytała Jill.

- Nie, poradzę sobie, kochanie.

Tu tego nie ma. Wstała. Nieważne.

Tia szybko znów się zalogowała. Strona E-SpyRight była zaznaczona jako jedna z ulubionych. Weszła na nią i uruchomiła archiwum. Znalazła właściwą datę i poprosiła o stary raport.

Nie musiała go drukować. Kiedy pojawił się na ekranie, Tia przejrzała go, aż doszła do e-maila z wiadomością o prywatce u Huffów. Nie chodziło jej o treść listu - że Huffowie wyjeżdżają, a młodzież urządzi prywatkę i zabalanguje - ale teraz, kiedy się nad tym zastanowiła, co właściwie się stało? Mike poszedł tam i nie tylko nie było żadnej prywatki, ale Daniel Huff siedział w domu.

Czyżby Huffowie zmienili plany?

Jednak w tym momencie nie o to chodziło. Tia przesunęła kursor, sprawdzając to, co większość ludzi uznałaby za najmniej ważne.

Kolumny czasu i dat.

Raport E-SpyRight podawał nie tylko czas i datę wysłania listu, ale również czas i datę jego otwarcia przez Adama.

- Mamo, co się dzieje?

- Daj mi chwilę, skarbie.

Tia podniosła słuchawkę i zadzwoniła do doktora Forte. Była sobota, ale wiedziała, że ze względu na nawał zajęć pozalekcyjnych okoliczni dentyści często przyjmowali w weekendy. Spojrzała na zegarek, słuchając trzeciego, a potem czwartego sygnału. Przy piątym sygnale już podupadła na duchu, gdy przyszło wybawienie.

- Gabinet doktora Forte.

- Cześć, dzień dobry, tu Tia Baye, matka Adama i Jill...

- Tak, pani Baye, co mogę dla pani zrobić?

Tia usiłowała przypomnieć sobie imię rejestratorki doktora Forte. Ta pracowała tam od lat, znała wszystkich i praktycznie rządziła gabinetem. Była jak Cerber. Tia przypomniała sobie.

- Mówię z Caroline?

- Tak.

- Cześć, Caroline. Posłuchaj, może wyda ci się to dziwne, ale chciałabym cię prosić o przysługę.

- Cóż, spróbuję, ale w tym tygodniu mamy tłok.

- Nie o to chodzi. Adam miał wizytę po szkole, osiemnastego o trzeciej trzydzieści pięć.

Cisza.

- Chciałam spytać, czy był na niej.

- Czy nie opuścił wizyty?

- Tak.

- Och nie, zadzwoniłabym do pani. Adam na pewno tu był.

- Punktualnie?

- Mogę nawet podać dokładny czas, jeśli to pomoże. Jest zapisany na liście pacjentów.

- Tak, to byłoby wspaniale.

Chwila oczekiwania. Tia słyszała stukanie klawiatury komputera. Szelest przewracanych papierów.

- Adam przyszedł trochę wcześniej, wpisał się o trzeciej dwadzieścia.

To ma sens, pomyślała Tia. Zwykle szedł do dentysty prosto ze szkoły.

- I przyjęliśmy go punktualnie, dokładnie o trzeciej czterdzieści pięć. To chciała pani wiedzieć?

Słuchawka o mało nie wypadła Tii z ręki. Coś tu było bardzo nie w porządku. Tia ponownie sprawdziła na ekranie czas i datę.

E-mail z wiadomością o prywatce u Huffów został wysłany o trzeciej trzydzieści dwie. Został przeczytany o trzeciej trzydzieści siedem.

A wtedy Adama nie było w domu.

To nie miało sensu, chyba że...

- Dziękuję ci, Caroline. - Potem szybko zadzwoniła do Bretta, eksperta komputerowego. Odebrał.

- Hej.

Tia postanowiła zepchnąć go do obrony.

- Dzięki za to, że sprzedałeś mnie Hester.

- Tia? Och, słuchaj, strasznie mi przykro...

- Tak, na pewno.

- Nie, poważnie. Hester wie tu o wszystkim. Czy wiesz, że monitoruje wszystkie komputery w firmie? Czasem dla zabawy czyta prywatną pocztę. Uważa, że skoro ktoś używa jej własności...

- Nie używałam jej komputera.

- Wiem, przepraszam.

Czas przejść do rzeczy.

- Według raportu E-SpyRight mój syn przeczytał e-mail o trzeciej trzydzieści siedem.

- I co z tego?

- To, że wtedy nie było go w domu. Czy mógł go przeczytać gdzie indziej?

- Wiesz to z raportu E-SpyRight?

- Tak.

- Zatem nie mógł. E-SpyRight monitoruje aktywność w sieci tylko tego jednego komputera. Gdyby podłączył się i przeczytał pocztę z innej maszyny, nie byłoby tego w raporcie.

- No to skąd się w nim wzięło?

- Hm. Po pierwsze, czy jesteś pewna, że nie było go w domu?

- Zdecydowanie.

- Cóż, ktoś był. I ten ktoś użył jego komputera.

Tia ponownie spojrzała na raport.

- Tu jest podane, że plik został skasowany o trzeciej trzydzieści osiem.

- Zatem ktoś użył komputera waszego syna, przeczytał wiadomość, a potem ją skasował.

- Czyli że Adam nawet jej nie widział, tak?

- Zapewne nie.

Szybko wykluczyła najbardziej prawdopodobnych podejrzanych: ona i Mike byli tamtego dnia w pracy, a Jill poszła z Yasmin do domu Novaka.

Nikogo nie było w domu.

Jak ktoś obcy mógł dostać się do domu, nie pozostawiając żadnych śladów włamania? Pomyślała o zapasowym kluczu, tym, który chowali w imitacji kamienia pod płotem.

Zadzwoniła jej komórka. Na wyświetlaczu pojawił się numer Mo.

- Brett, zadzwonię do ciebie później. - Przełączyła się. - Mo?

- Nie uwierzysz - powiedział - ale FBI właśnie zgarnęło Mike’a.

Siedząc w prowizorycznym pokoju przesłuchań, Loren Muse długo i uważnie przyglądała się Neilowi Cordovie.

Był raczej niski, drobnej budowy, zgrabny i przystojny w niemal nienaganny sposób. Trochę podobny do żony, kiedy porównało się ich ze sobą. Muse mogła to zrobić, ponieważ Cordova przyniósł mnóstwo wspólnych fotografii z żoną - na rejsach wycieczkowych, na plażach, na uroczystościach, na przyjęciach, na podwórku. Neil i Reba Cordova byli fotogeniczni, zdrowi i lubili pozować przytuleni do siebie. Na wszystkich zdjęciach wyglądali na szczęśliwych.

- Proszę, znajdźcie ją - rzekł Neil Cordova po raz trzeci, od kiedy wszedł do pokoju.

Ona już dwukrotnie powiedziała: „Robimy, co możemy”, więc oszczędziła sobie powtarzania tego po raz trzeci.

- Chcę wam pomóc w każdy możliwy sposób - dodał.

Neil Cordova miał krótko ścięte włosy i nosił blezer oraz krawat, jakby tego po nim oczekiwano, jakby ten ubiór pomagał mu się trzymać. Jego buty błyszczały. Muse zastanawiała się nad tym. Jej ojciec przywiązywał dużą wagę do lśniących butów. „Mężczyznę można ocenić po połysku jego butów” - mawiał swojej córce. Dobrze wiedzieć. Kiedy czternastoletnia Loren Muse znalazła ciało swojego ojca w garażu - do którego poszedł i palnął sobie w łeb - jego buty rzeczywiście błyszczały.

Dobra rada, tato. Dzięki za dobre maniery samobójcy.

- Wiem, jak to jest - ciągnął Cordova. - Mąż jest zawsze głównym podejrzanym, prawda?

Muse nie odpowiedziała.

- I myślicie, że Reba miała romans, ponieważ jej samochód stał zaparkowany przed tym motelem, ale przysięgam, to nieprawda. Musicie mi uwierzyć.

- Niczego nie zakładamy ani nie wykluczamy - odparła z kamienną twarzą Muse.

- Poddam się badaniu na poligrafie, nie wezmę adwokata, zrobię wszystko, co zechcecie. Nie chcę, żebyście tracili czas, podążając złym tropem. Reba nie uciekła, ja to wiem. I nie miałem nic wspólnego z tym, co się z nią stało.

Nikomu nie wierzyć, pomyślała Muse. Taka jest zasada. Przesłuchiwała podejrzanych, których zdolności aktorskie posłałyby Roberta DeNiro na bezrobocie. Na razie jednak dowody podtrzymywały wersję Cordovy, a instynkt podpowiadał jej, że on mówi prawdę. Poza tym obecnie nie miało to znaczenia.

Muse sprowadziła Cordovę, żeby zidentyfikował ciało NN. Był przyjacielem czy wrogiem, obojętnie - rozpaczliwie tego potrzebowała. Jego współpracy. Dlatego uspokoiła go.

- Panie Cordova, nie sądzę, żeby skrzywdził pan swoją żonę.

Na jego twarzy pojawiła się ulga, ale natychmiast znikła. Muse zrozumiała, że nie martwił się o siebie. Bał się o tę piękną kobietę z tych fotografii.

- Czy coś niepokoiło ostatnio pańską żonę?

- Nie, naprawdę nie. Sarah - to nasza ośmioletnia córka... - Na moment zamilkł, włożył pięść do ust, zamknął oczy i zacisnął zęby. - Sarah ma kłopoty z czytaniem. Mówiłem o tym policji z Livingston, kiedy pytali mnie o to samo. Reba martwiła się z tego powodu.

To w niczym im nie pomoże, ale dobrze, że coś mówił.

- Pozwoli pan, że zadam pytanie, które może wydać się panu trochę dziwne.

Kiwnął głową i nachylił się do niej, rozpaczliwie pragnąc pomóc.

- Czy Reba wspominała panu o kimś z jej przyjaciół, kto miał jakieś kłopoty?

- Nie jestem pewien, co rozumie pani przez kłopoty.

- Zacznę inaczej. Zakładam, że nikt z waszych znajomych nie zaginął.

- Tak jak moja żona?

- Obojętnie jak. Ujmijmy to inaczej. Czy ktoś z waszych znajomych wyjechał na dłużej, na przykład na wakacje?

- Friedmanowie są w tym tygodniu w Buenos Aires. Ona jest bardzo zżyta z Rebą.

- Dobrze, doskonale. - Wiedziała, że Clarence to zapisuje. Sprawdzi, czy pani Friedman jest tam, gdzie powinna być. - Jeszcze ktoś?

Neil zastanawiał się, przygryzając policzek.

- Usiłują sobie przypomnieć - rzekł.

- Spokojnie, w porządku. Może komuś z waszych znajomych przydarzyło się coś dziwnego, jakieś kłopoty, cokolwiek.

- Reba mówiła mi, że Colderowie mają problemy małżeńskie.

- Dobrze. Jeszcze coś?

- Toni Eastman ostatnio wyszedł zły wynik badania mammograficznego, ale jeszcze nie powiedziała o tym mężowi. Boi się, że ją zostawi. Tak powiedziała mi Reba. Mam mówić o takich rzeczach?

- Tak, proszę mówić.

Podał jeszcze kilka takich plotek. Clarence je zanotował. Kiedy Neil Cordova zdawał się tracić zapał, Muse przeszła do sedna sprawy.

- Panie Cordova?

Napotkał jej spojrzenie.

- Chcę, żeby pan coś dla mnie zrobił. Naprawdę nie chcę wdawać się w długie wyjaśnienia, dlaczego ani co to może oznaczać...

Przerwał jej.

- Inspektor Muse?

- Tak?

- Proszę nie tracić czasu na trzymanie mnie za rękę. Czego pani chce?

- Mamy tu ciało. To z całą pewnością nie jest pańska żona. Rozumie pan? To nie jest pana żona. Ta kobieta została znaleziona martwa poprzedniej nocy. Nie wiemy, kim ona jest.

- I sądzicie, że ja mogę wiedzieć?

- Chcę, żeby spojrzał pan na nią i sprawdził, czy ją zna.

Dłonie miał złożone na podołku i siedział nieco zbyt sztywno wyprostowany.

- W porządku - rzekł. - Chodźmy.





Muse rozważała pokazanie mu fotografii i oszczędzenia koszmaru oglądania zwłok. Jednak zdjęcia by nie wystarczyły. Gdyby miała dobrą fotografię twarzy, to może, ale twarz tej kobiety wyglądała tak, jakby ktoś długo jeździł po niej kosiarką do trawników. Nie zostało z niej nic prócz kawałków kości i ścięgien. Muse mogła pokazać mu zdjęcie torsu oraz podać wzrost i wagę, lecz z doświadczenia wiedziała, że w ten sposób rzadko uzyskuje się jakiś rezultat.

Neil Cordova nie dziwił się kierunkowi, jaki przybrało to przesłuchanie, ale to było zrozumiałe. Znajdowali się przy Norfolk Street w Newark - w kostnicy miejskiej. Muse zorganizowała to tak, żeby nie tracić czasu na przejazd. Otworzyła drzwi. Cordova starał się trzymać podniesioną głowę.

Szedł pewnym krokiem, lecz jego okryte blezerem ramiona opowiadały inną historię - Muse zauważyła, jak się zgarbił. Ciało było przygotowane. Tara O’Neill, lekarz sądowy, owinęła twarz ofiary gazą. To było pierwsze, co rzuciło się Neilowi Cordovie w oczy - te bandaże jak z jakiegoś filmu o mumii. Zapytał, po co to.

- Jej twarz została poważnie uszkodzona - wyjaśniła Muse.

- Jak więc mam ją rozpoznać?

- Mieliśmy nadzieję, że może po budowie ciała, wzroście, czymkolwiek.

- Sądzę, że pomogłoby mi, gdybym zobaczył jej twarz.

- Nie pomogłoby, panie Cordova.

Przełknął ślinę i spojrzał jeszcze raz.

- Co jej się stało?

- Została brutalnie pobita.

Odwrócił się do Muse.

- Sądzi pani, że coś takiego przydarzyło się mojej żonie?

- Nie wiem.

Cordova na moment zamknął oczy, wziął się w garść, znów je otworzył i kiwnął głową.

- Dobrze. - Znów pokiwał głową. - Dobrze, rozumiem.

- Wiem, że to nie jest łatwe.

- To nic.

Widziała łzy w jego oczach. Otarł je rękawem. Robiąc to, wyglądał jak mały chłopiec i Muse miała ochotę go przytulić. Patrzyła, jak odwraca się z powrotem do zwłok.

- Zna ją pan?

- Nie sądzę.

- Proszę się nie spieszyć.

- Chodzi o to, że jest naga. - Nie odrywał oczu od zabandażowanej twarzy, jakby zawstydzony. - No wie pani, jeśli ona jest kimś, kogo znam, to nigdy nie widziałem jej w taki sposób, rozumie pani, co mam na myśli?

- Rozumiem. Pomogłoby panu, gdybyśmy ją ubrali?

- Nie, nie trzeba. Tylko że... Zmarszczył brwi.

- Co takiego?

Neil Cordova patrzył na szyję ofiary. Teraz przeniósł wzrok na jej nogi.

- Możecie ją odwrócić?

- Na brzuch?

- Tak. Chcę zobaczyć spodnią część jej nóg. Tak.

Muse zerknęła na Tarę O’Neill, która natychmiast wezwała laboranta. We dwoje ostrożnie ułożyli NN na brzuchu. Cordova zrobił krok naprzód. Muse nie ruszyła się, nie chcąc go rozpraszać. Tara O’Neill i laborant odsunęli się na bok. Neil Cordova przeniósł wzrok na nogi ofiary. Zatrzymał go na jej prawej kostce.

Miała tam znamię.

Mijały sekundy. Muse w końcu przerwała ciszę.

- Panie Cordova?

- Wiem, kto to jest.

Muse czekała. Zaczął się trząść. Przycisnął dłoń do ust. Zamknął oczy.

- Panie Cordova?

- To Marianne - powiedział. - Dobry Boże, to Marianne.

27

Doktor Ilene Goldfarb usiadła przy restauracyjnym stoliku naprzeciw Susan Loriman.

- Dziękuję, że zechciała pani przyjść - powiedziała Susan.

Zastanawiały się nad spotkaniem poza miastem, ale w końcu Ilene odrzuciła ten pomysł. Każdy, kto by je zobaczył, uznałby, że to dwie panie spotkały się na lunchu, na co Ilene nigdy nie miała czasu ani ochoty, ponieważ spędzała zbyt wiele godzin w szpitalu i bała się, że stanie się... no cóż, jedną z pań bywających w restauracjach.

Nawet kiedy jej dzieci były małe, tradycyjne macierzyństwo nigdy jej nie pociągało. Nigdy nie miała ochoty porzucić kariery zawodowej, żeby zostać w domu i stać się typową matką dla swoich dzieci. Wprost przeciwnie - nie mogła się doczekać zakończenia urlopu macierzyńskiego i powrotu do pracy. Jej dzieciom chyba to nie przeszkadzało. Nie zawsze przy nich była, ale uważała, że dzięki temu stały się bardziej niezależne i miały zdrowsze podejście do życia.

A przynajmniej tak sobie wmawiała.

Jednak w zeszłym roku wydano w szpitalu przyjęcie na jej cześć. Wielu byłych lekarzy i stażystów przyszło złożyć wyrazy szacunku swojej ulubionej nauczycielce. Ilene podsłuchała, jak jeden z jej najlepszych uczniów opowiadał Kelci, jaką oddaną nauczycielką była Ilene i jaka Kelci musi być dumna, że to jej matka. Kelci, która wypiła kilka drinków, odpowiedziała mu: „Spędzała tu tyle czasu, że nigdy jej nie widziałam”.

No tak. Kariera, macierzyństwo, szczęśliwe małżeństwo - oceniła to wszystko z szokującą łatwością, prawda?

Tylko że teraz wszystko waliło się z trzaskiem. Nawet jej kariera była zagrożona, jeśli prawdą było to, co powiedzieli jej ci agenci.

- Czy jest coś nowego z banku narządów? - zapytała Susan Loriman.

- Nie.

- Dante i ja pracujemy nad czymś. Szukamy lepszego dawcy. Poszłam do szkoły podstawowej Lucasa. Chodzi do niej córka Mike’a, Jill. Porozmawiałam z kilkoma nauczycielami. Spodobał im się mój pomysł. Zamierzamy zrealizować go w przyszłą sobotę, namówić wszystkich, żeby zarejestrowali się w banku narządów.

Ilene skinęła głową.

- To może pomóc.

- Nadal szukacie, prawda? Chcę powiedzieć, że jest jeszcze nadzieja?

Ilene nie była w nastroju do takich rozmów.

- Tak, ale niewielka.

Susan Loriman przygryzła dolną wargę. Była piękna w ten niewymuszony sposób, którego trudno nie zazdrościć. Ilene wiedziała, że mężczyźni szaleją za tego rodzaju urodą. Nawet Mike zaczynał mówić z dziwną swadą, kiedy w pokoju była Susan Loriman.

Kelnerka przyniosła im dzbanek kawy. Ilene skinęła głową, dając jej znak, że może nalewać, ale Susan zapytała, jakie mają ziołowe herbaty. Kelnerka spojrzała na nią tak, jakby poprosiła o lewatywę. Susan powiedziała, że może być jakakolwiek herbata. Kelnerka wróciła z torebką liptona i napełniła filiżankę wrzątkiem.

Susan Loriman spoglądała na napój, jakby ten skrywał jakiś boski sekret.

- Poród Lucasa był trudny. Tydzień wcześniej złapałam zapalenie płuc i kaszlałam tak strasznie, że pękło mi żebro. Hospitalizowano mnie. Ból był potworny. Dante siedział przy mnie przez cały czas. Nie odchodził od mojego łóżka.

Susan powoli podniosła filiżankę do ust, trzymając ją w obu dłoniach jak rannego ptaszka.

- Kiedy odkryliśmy, że Lucas jest chory, zwołaliśmy naradę rodzinną. Dante udawał odważnego i mówił, że pokonamy chorobę jako rodzina. „Jesteśmy Lorimanami” - powtarzał, a w nocy wyszedł na zewnątrz i płakał tak, że myślałam, że coś mu się stanie.

- Pani Loriman?

- Proszę mówić mi Susan.

- Susan, wiem, co chcesz mi powiedzieć. On jest wzorowym ojcem. Kąpał Lucasa, gdy ten był mały. Zmieniał mu pieluszki i był trenerem jego drużyny piłkarskiej i byłby zdruzgotany dowiedziawszy się, że nie jest ojcem chłopca. Zgadza się?

Susan Loriman upiła następny łyk herbaty. Ilene myślała o Herschelu, o tym, że nic nie zostało. Zastanawiała się, czy Herschel ma romans, może z tą uroczą nową rozwiedzioną rejestratorką, która śmieje się ze wszystkich jego dowcipów. Doszła do wniosku, że zapewne tak.

Co zostało, Ilene...?

Mężczyzna, który o to pyta, już dawno przekreślił małżeństwo. Ilene tylko za późno zdała sobie sprawę z tego, że już go nie ma.

- Pani nie rozumie - powiedziała Susan Loriman.

- Nie jestem pewna, czy muszę. Pani nie chce, żeby się dowiedział. Rozumiem to. Wiem, że Dante by cierpiał. Wiem, że ucierpiałaby pani rodzina. Tak więc proszę oszczędzić sobie wyjaśnień. Naprawdę nie mam na to czasu. Mogłabym wygłosić wykład o tym, że powinna pani pomyśleć o tym wszystkim dziewięć miesięcy przed urodzeniem Lucasa, ale jest weekend, mam mało czasu i własne problemy. Ponadto, delikatnie mówiąc, nie interesuje mnie, jak pani się prowadzi, pani Loriman. Interesuje mnie jedynie zdrowie pani syna. Koniec kropka. Jeśli rozbicie pani małżeństwa pomoże go uleczyć, jestem gotowa podpisać papiery rozwodowe. Czy wyrażam się jasno?

- Tak.

Susan spuściła wzrok. Wstydliwie - to słowo Ilene znała, ale dotychczas nie w pełni rozumiała. Teraz miała przed sobą jego żywą ilustrację. Ilu mężczyzn powaliłoby - ilu powaliło - takie zachowanie?

Nie powinna traktować tego osobiście. Ilene nabrała tchu i próbowała zapomnieć o swojej sytuacji - swoim wstręcie do niewierności, obawach o przyszłość bez mężczyzny, z którym chciała spędzić życie, lęku o praktykę zawodową i pytaniach zadawanych przez tych agentów.

- Naprawdę nie wiem, dlaczego on musi się dowiedzieć - rzekła Ilene.

Teraz Susan spojrzała na nią i na jej twarzy pojawił się cień nadziei.

- Moglibyśmy dyskretnie załatwić to z biologicznym ojcem chłopca - powiedziała Ilene. - Poprosić go, żeby poddał się badaniu krwi.

Nadzieja prysła.

- Nie można tego zrobić.

- Dlaczego?

- Po prostu nie można.

- No cóż, Susan, to wasza jedyna szansa - ostro rzuciła Ilene. - Próbuję ci pomóc, ale tak czy inaczej nie przyszłam tu słuchać opowieści o Dantem, cudownym mężu i ojcu. Moja troska o całość waszej rodziny ma pewne granice. Jestem lekarzem waszego syna, nie psychoterapeutą czy pastorem. Jeśli szukasz zrozumienia czy rozgrzeszenia, to nie do mnie z tym. Kto jest ojcem chłopca?

Susan zamknęła oczy.

- Pani nie rozumie.

- Jeśli nie podasz mi jego nazwiska, powiem twojemu mężowi.

Ilene nie zamierzała powiedzieć tych słów, ale poniósł ją gniew.

- Przedkładasz własne dobro nad zdrowie swojego dziecka. To żałosne. Nie pozwolę na to.

- Proszę.

- Kto jest ojcem, Susan?

Susan Loriman odwróciła oczy i przygryzła dolną wargę.

- Kto jest ojcem.

I Ilene w końcu usłyszała odpowiedź.

- Nie wiem.

Ilene Goldfarb zamrugała. Zatem odpowiedź miała cały czas przed sobą, otchłań, której nie umiała zgłębić.

- Rozumiem.

- Nie, pani nie rozumie.

- Miałaś więcej niż jednego kochanka. Wiem, że to kłopotliwe i w ogóle. Jednak sprawdzimy wszystkich.

- Nie miałam więcej niż jednego kochanka. Nie miałam żadnego kochanka.

Ilene czekała, nie wiedząc, do czego to zmierza.

- Zostałam zgwałcona.

28

Mike siedział w pokoju przesłuchań i starał się zachować spokój. Na ścianie przed nim wisiało duże prostokątne lustro. Domyślał się, że weneckie. Pozostałe ściany były pomalowane na zielono, w odcieniu szkolnej toalety. Na podłodze leżało szare linoleum.

W pomieszczeniu oprócz Mike’a byli jeszcze dwaj mężczyźni. Jeden siedział w kącie jak skarcone dziecko. Miał długopis i notes, trzymał głowę spuszczoną. Drugi - agent, który przed klubem Jaguar wymachiwał odznaką i bronią - był czarnoskóry, z diamentowym kolczykiem w uchu. Przechadzał się po pokoju, trzymając w dłoni niezapalonego papierosa.

- Jestem agent specjalny Darryl LeCrue - powiedział. - Tam siedzi Scott Duncan, łącznik DEA i biura prokuratora generalnego. Odczytano panu prawa?

- Tak.

LeCrue skinął głową.

- I chce pan z nami porozmawiać?

- Chcę.

- Proszę podpisać oświadczenie leżące na stole.

Mike zrobił to. W innych okolicznościach nie podpisałby. Wiedział, że nie powinien. Mo zadzwoni do Tii. Ona przyjedzie tutaj jako jego adwokat albo sprowadzi mu jakiegoś. Do tej pory powinien trzymać język za zębami. Jednak w tym momencie nie przejmował się swoimi prawami. LeCrue nadal przechadzał się po pokoju.

- Czy pan wie, o co chodzi? - zapytał.

- Nie - odparł Mike.

- I nie domyśla się pan?

- Nie.

- Co robił pan dziś w klubie Jaguar?

- Dlaczego mnie śledziliście?

- Doktorze Baye?

- Tak?

- Jestem palaczem. Wie pan?

To pytanie zaskoczyło Mike’a.

- Widzę papierosa.

- Czy jest zapalony?

- Nie.

- Myśli pan, że to sprawia mi przyjemność?

- Nie mam pojęcia.

- No właśnie. Kiedyś paliłem w tym pomieszczeniu. Nie dlatego, żeby zastraszać podejrzanych lub dmuchać im dymem w twarz, chociaż czasem tak robiłem. Nie, paliłem tutaj, ponieważ to lubiłem. To mnie odprężało. Teraz, kiedy ustanowiono te wszystkie nowe prawa, nie wolno mi tu zapalić. Słyszy mnie pan?

- Taak.

- Innymi słowy, prawo nie pozwala człowiekowi się odprężyć. To mnie irytuje. Potrzebuję dymka. Dlatego, kiedy tu jestem, robię się zgryźliwy. Mam papierosa i marzę o tym, żeby go zapalić. Jednak nie mogę. To jak zaprowadzić konia do wodopoju i nie pozwolić mu pić. Nie mówię o tym, żeby wzbudzić pańskie współczucie, ale chcę, żeby pan wiedział, jak jest, ponieważ już mnie pan wkurza. - Rąbnął dłonią w stół, ale nie podniósł głosu. - Nie zamierzam odpowiadać na pańskie pytania. Pan ma odpowiadać na moje. Nadajemy na tej samej fali?

- Może powinienem poczekać na mojego adwokata.

- Fajnie. - Odwrócił się do siedzącego w kącie Duncana. - Scott, mamy wystarczające podstawy, żeby go aresztować?

- Tak.

- Super. Zróbmy to. Przetrzymajmy go przez weekend. Jak myślisz, kiedy będzie przesłuchanie w sprawie kaucji?

Duncan wzruszył ramionami.

- Za kilka godzin. Może nawet trzeba będzie zaczekać do rana.

Mike starał się nie okazać przerażenia.

- Pod jakim zarzutem?

LeCrue wzruszył ramionami.

- Coś tam wymyślimy, no nie, Scott?

- Jasne.

- Zatem wszystko zależy od pana, doktorze Baye. Wcześniej spieszyło się panu stąd wyjść. Zatem zacznijmy jeszcze raz i zobaczmy, co będzie. Co pan robił w klubie Jaguar?

Mógł się dalej spierać, ale uznał, że byłby to błąd. Tak więc nie czekał na Tię. Chciał stąd wyjść. Musiał znaleźć Adama.

- Szukałem mojego syna.

Spodziewał się, że LeCrue zacznie go o to wypytywać, ale agent tylko kiwnął głową.

- Za chwilę wdałby się pan tam w bójkę, prawda?

- Tak.

- I to miało panu pomóc w odnalezieniu syna?

- Taką miałem nadzieję.

- Zechce pan to wyjaśnić.

- Zeszłej nocy byłem w tamtej okolicy - zaczął Mike.

- Tak, wiemy.

Mike spojrzał na LeCrue.

- Wtedy też mnie śledziliście?

LeCrue uśmiechnął się, pokazał mu papierosa jako przypomnienie i uniósł brwi.

- Niech nam pan opowie o swoim synu.

To był sygnał ostrzegawczy. Mike’owi nie spodobało się to pytanie. Nie podobały mu się groźby i to, że go śledzono, oraz w ogóle to wszystko, ale najbardziej nie spodobał mu się sposób, w jaki LeCrue zapytał go o syna. Tylko co właściwie mógł mu powiedzieć?

- On zaginął. Myślałem, że może być w klubie Jaguar.

- I dlatego poszedł pan tam wczoraj wieczorem?

- Tak.

- Sądził pan, że on może tam być?

- Tak.

Mike powiedział im prawie wszystko. Nie miał powodu, by tego nie robić - to samo powiedział policji w szpitalu i na posterunku.

- Dlaczego tak się pan o niego niepokoił?

- Mieliśmy pójść wczoraj wieczorem na mecz Rangersów.

- Hokejowy?

- Tak.

- Przegrali, wie pan?

- Nie wiedziałem.

- Jednak mecz był dobry. Zacięta walka. - LeCrue znów się uśmiechnął. - Jestem jednym z nielicznych czarnych braci, którzy oglądają hokej. Kiedyś lubiłem koszykówkę, ale teraz NBA mnie nudzi. Zbyt wiele fauli, wie pan, o czym mówię?

Mike pomyślał, że agent celowo usiłuje wytrącić go z równowagi.

- Uhm - mruknął.

- Zatem gdy syn się nie pojawił, pojechał pan szukać go w Bronksie?

- Tak.

- I został pan napadnięty.

- Tak. - I Mike zaraz dodał: - Jeśli mnie śledziliście, to dlaczego mi nie pomogliście?

LeCrue wzruszył ramionami.

- Kto powiedział, że śledziliśmy?

Scott Duncan podniósł głowę i dodał:

- Kto powiedział, że nie pomogliśmy?

Zapadła cisza.

- Był pan tam wcześniej?

- W klubie Jaguar? Nie.

- Nigdy?

- Nigdy.

- Żeby wszystko było jasne: mówi pan, że do zeszłej nocy nigdy nie był pan w klubie Jaguar?

- Zeszłej nocy też tam nie byłem.

- Przepraszam?

- Zeszłej nocy nie byłem tam, ponieważ zostałem napadnięty, zanim tam dotarłem.

- A w ogóle jak pan się znalazł w tym zaułku?

- Śledziłem kogoś.

- Kogo?

- Nazywa się DJ Huff. To kolega z klasy mojego syna.

- Zatem mówi pan, że przed dzisiejszym dniem nigdy nie był pan w klubie Jaguar?

Mike z trudem opanował rosnącą irytację.

- Zgadza się. Niech pan posłucha, agencie LeCrue. Czy możemy to jakoś przyspieszyć? Mój syn zaginął. Martwię się o niego.

- Oczywiście. Zatem przejdźmy dalej, dobrze? Co z Rosemary McDevitt, prezesem i założycielką klubu Jaguar?

- A co z nią?

- Kiedy się poznaliście?

- Dzisiaj.

LeCrue odwrócił się do Duncana.

- Kupujesz to, Scott?

Scott Duncan podniósł rękę i zakołysał dłonią w powietrzu.

- Ja też mam z tym kłopot.

- Proszę, wysłuchajcie mnie - rzekł Mike, starając się, by nie zabrzmiało to błagalnie. - Muszę stąd wyjść i znaleźć mojego syna.

- Nie wierzy pan w skuteczność policji?

- Wierzę. Tylko nie sądzę, żeby uważali sprawę zaginięcia mojego syna za priorytetową.

- Jasne. Pozwoli pan, że o coś spytam. Czy pan wie, co to jest farmaceutyczna impreza?

Mike zastanowił się.

- Gdzieś słyszałem to określenie, ale jakoś go nie kojarzę.

- Może ja panu pomogę, doktorze Baye. Jest pan lekarzem medycyny, prawda?

- Prawda.

- Zatem tytułowanie pana doktorem jest jak najbardziej słuszne. Nienawidzę nazywania doktorem każdego głupka z dyplomem, na przykład doktora filozofii, kręgarza lub gościa, który pomaga mi dobrać szkła kontaktowe w Pearle Express. Wie pan, co mam na myśli?

Mike spróbował naprowadzić go z powrotem na temat.

- Pytał mnie pan o farmaceutyczną imprezę?

- Taak, zgadza się. Panu się spieszy i w ogóle, a ja tu sobie gadam. Zatem przejdźmy do sedna sprawy. Jest pan lekarzem medycyny, więc zna pan kosmiczne ceny lekarstw, prawda?

- Znam.

- Zatem pozwoli pan, że wyjaśnię, czym jest farmaceutyczna impreza. Krótko mówiąc, nastolatki podbierają lekarstwa z apteczek rodziców. W dzisiejszych czasach w każdym domu leżą jakieś lekarstwa na receptę: vicodin, adderal, ritalin, xanax, prozac, oxycontin, percoset, demerol, valium - co chcesz. Co robią nastolatki? Kradną te lekarstwa, zbierają się i wsypują je do miski albo mielą na proszek. Otrzymują odurzającą mieszankę. I mają odlot.

LeCrue umilkł. Dopiero teraz wziął sobie krzesło, odwrócił je i usiadł na nim okrakiem. Zmierzył Mike’a wzrokiem. Ten nawet nie mrugnął.

Na chwilę zapadła cisza. Przerwał ją Mike.

- No to teraz już wiem.

- Teraz pan wie. W każdym razie od tego się zaczyna. Grupka dzieciaków zbiera się i myśli, hej, te lekarstwa są legalne, nie jak amfa czy kokaina. Może młodszy braciszek bierze ritalin, ponieważ jest nadpobudliwy. Tata zażywa oxycontin na ból kolana po operacji. Obojętnie. Dzieciaki czują się bezpieczne.

- Rozumiem.

- Naprawdę?

- Tak.

- Widzi pan, jakie to łatwe? Ma pan w domu jakieś lekarstwa na receptę?

Mike pomyślał o swoim kolanie, o recepcie na oxycontin, o tym, jak się starał nie zażywać zbyt wielu tabletek. Istotnie, były w jego apteczce. Czy zauważyłby, gdyby kilku brakowało? A co z rodzicami, którzy nic nie wiedzą o lekach? Czy brak kilku pigułek wzbudziłby ich podejrzenia?

- Jak pan powiedział, w każdym domu są jakieś.

- Właśnie, więc pozostańmy przez chwilę przy tym temacie. Zna pan wartość tych tabletek. Wie pan, że dzieciaki urządzają sobie balangi. Powiedzmy więc, że jest pan przedsiębiorczy. Co pan robi? Idzie pan dalej. Próbuje zarobić. Powiedzmy, że prowadzi pan klub i dostaje część zysków. Może zachęca dzieciaki, żeby podkradały więcej lekarstw z apteczek. Może nawet daje im pan zastępcze tabletki.

- Zastępcze tabletki?

- Jasne. Jeśli tabletki są białe, no cóż, wystarczy zwyczajna aspiryna. Kto to zauważy? Można dostać tabletki z cukru, które nie mają jakiegokolwiek działania, tylko wyglądają jak lekarstwo. Rozumie pan? Kto zauważy różnicę? Istnieje ogromny czarny rynek leków na receptę. Można nieźle zarobić. Jednak i tu myśli pan jak przedsiębiorca. Nie potrzeba panu jakichś gównianych prywatek na ośmioro dzieciaków. Potrzeba czegoś dużego. Chce pan zachęcić setki, jeśli nie tysiące. Na przykład, powiedzmy, w klubie.

Teraz Mike zrozumiał.

- Sądzicie, że to właśnie robią w klubie Jaguar.

Nagle przypomniał sobie, że Spencer Hill popełnił samobójstwo, zażywając lekarstwa wyniesione z domu. Przynajmniej tak głosiła plotka. Ukradł lekarstwa z apteczki rodziców i przedawkował.

LeCrue skinął głową.

- Mógłby pan, będąc naprawdę przedsiębiorczy, posunąć się jeszcze dalej. Wszystkie leki mają swoją wartość na czarnym rynku. Może to być stare opakowanie amoksycyliny, której nie skończył pan zażywać. Albo trochę viagry pozostałej po dziadku. Nikt tego nie pilnuje, prawda, doktorze?

- Rzadko.

- Właśnie, a jeśli czegoś brakuje, no cóż, składa się to na karb oszustwa w aptece, roztargnienia lub dwukrotnego zażycia przez pomyłkę. Niemal w żaden sposób nie da się dowieść, że lek ukradł nastolatek. Widzi pan, jakie to sprytne?

Mike chciał zapytać, co to ma wspólnego z nim lub z Adamem, ale wiedział, że nie powinien.

LeCrue nachylił się do niego.

- Hej, doktorze? - szepnął.

Mike czekał.

- Czy pan wie, jaki byłby następny szczebel tej drabiny przedsiębiorczości?

- LeCrue? - wtrącił się Duncan.

LeCrue obejrzał się.

- Co jest, Scott?

- Bardzo lubisz to słowo. Przedsiębiorczy.

- Rzeczywiście. - Znów odwrócił się do Mike’a. - Panu podoba się to słowo, doktorze?

- Jest wspaniałe.

LeCrue zachichotał, jakby byli starymi przyjaciółmi.

- W każdym razie sprytny, przedsiębiorczy dzieciak może wymyślić różne sposoby, żeby wynieść z domu jeszcze więcej lekarstw. Jakie? Na przykład może dzwonić i wcześniej poprosić o ponowne wystawienie recepty. Jeśli oboje rodzice pracują, a lekarstwa są dostarczane do domu, odbierze je po powrocie ze szkoły, zanim oni wrócą. A jeśli rodzic spróbuje poprosić o ponowne wystawienie recepty i spotka się z odmową, no cóż, znów złoży to na karb pomyłki lub przeoczenia. Widzi pan, jak już się to zacznie, można ładnie zarobić na wiele różnych sposobów. To niemal zbrodnia doskonała.

Mike w myślach raz po raz zadawał sobie oczywiste pytanie: Czy Adam mógł zrobić coś takiego?

- I kogo możemy zamknąć? Niech pan się zastanowi. Mamy grupkę bogatych, nieletnich dzieciaków mogących sobie pozwolić na najlepszych adwokatów, które co właściwie zrobiły? Wzięły legalnie przepisane lekarstwa ze swoich domów. Kogo to obchodzi? Widzi pan, jaki to łatwy pieniądz?

- Domyślam się.

- Domyśla się pan, doktorze Baye? Niech pan da spokój, nie bawmy się w podchody. Nie musi pan zgadywać. Pan to wie. To niemal bezbłędne. Pan wie, jak zwykle działamy. Nie chcemy zamykać grupki głupich, balangujących dzieciaków. Chcemy złapać grubą rybę. Jednak jeśli ta gruba ryba była sprytna - tylko roboczo zakładamy, że to „ona”, żeby nie oskarżono nas o seksizm, dobrze? - pozwalałaby, żeby te leki rozprowadzali za nią nieletni. Głupi gówniarze, którzy musieliby wejść szczebel wyżej na drabinie pokarmowej, żeby w razie potrzeby zostać przegranymi. Czuliby się ważni, a gdyby ona była wystrzałowym towarem, zapewne mogłaby ich skłonić, żeby robili wszystko, co ona zechce, rozumie pan, o czym mówię?

- Pewnie - odparł Mike. - Uważacie, że tak właśnie robi Rosemary McDevitt w klubie Jaguar. Ma ten nocny klub i wszyscy ci nieletni przychodzą tam zupełnie legalnie. Z jednej strony ma to sens.

- Az drugiej?

- Kobieta, której brat umarł na skutek przedawkowania, miałaby handlować prochami?

LeCrue uśmiechnął się.

- Zatem opowiedziała panu tę łzawą historyjkę, tak? O swoim bracie, który nie radził sobie z emocjami, więc bawił się zbyt intensywnie i umarł?

- To nieprawda?

- O ile nam wiadomo, kompletna bujda. Ona twierdzi, że pochodzi z miejscowości Breman w stanie Indiana, ale sprawdziliśmy akta. Nic takiego nie wydarzyło się ani tam, ani nigdzie w pobliżu.

Mike nic nie powiedział.

Scott Duncan podniósł głowę znad swoich notatek.

- Jednak to gorąca sztuka.

- Och, niewątpliwie - przyznał LeCrue. - Towar pierwsza klasa.

- Mężczyzna może zgłupieć dla kobiety o takim wyglądzie.

- Pewnie, Scott. I to jest jej modus operandi. Usidlić seksualnie faceta. Nie żebym miał coś przeciwko temu, aby przez chwilę być tym facetem, wie pan, o czym mówię, doktorze?

- Przykro mi, nie wiem.

- Jest pan gejem?

Mike usiłował opanować zniecierpliwienie.

- Tak, świetnie, jestem gejem. Możemy przejść do rzeczy?

- Ona wykorzystuje mężczyzn, doktorze. Nie tylko głupie dzieciaki. Dorosłych mężczyzn. Mądrzejszych.

Zamilkł i czekał. Mike spojrzał na Duncana i znowu na LeCrue.

- Czy teraz powinienem jęknąć i nagle uświadomić sobie, że mowa o mnie?

- Nie, dlaczego coś takiego miałoby panu przyjść do głowy?

- Zakładam, że zaraz mi pan to powie.

- No cóż, w końcu... - LeCrue rozłożył ręce, jakby występował w szkolnym przedstawieniu - przed chwilą powiedział pan, że poznał ją dopiero dzisiaj. Zgadza się?

- Zgadza.

- I my całkowicie panu wierzymy. Zatem pozwoli pan, że zapytam o coś innego. Jak leci w pracy? No wie pan, w szpitalu.

Mike westchnął.

- Udajmy, że jestem zaskoczony tą nagłą zmianą tematu. Proszę posłuchać, nie wiem, co waszym zdaniem zrobiłem. Zakładam, że ma to coś wspólnego z klubem Jaguar, nie dlatego, że naprawdę coś zrobiłem, ale ponieważ byłbym idiotą, gdybym się tego nie domyślił. Powtarzam, w innej sytuacji zaczekałbym na mojego adwokata albo przynajmniej na przyjazd mojej żony. Jednak, jak już powtórzyłem kilka razy, mój syn zaginął. Tak więc dajmy spokój tym bzdurom. Powiedzcie mi, co chcecie wiedzieć, żebym mógł pójść i znów zacząć go szukać.

LeCrue uniósł brwi.

- To mnie kręci, kiedy podejrzany nagle zaczyna mówić tak po męsku. A ciebie, Scott?

- Moje sutki. - Scott kiwnął głową. - Już mi twardnieją.

- No to zanim zupełnie się rozkleimy, mam jeszcze kilka pytań, po których będziemy mogli zakończyć tę rozmowę. Czy niejaki William Brannum jest pańskim pacjentem?

Mike ponownie zastanowił się i znów postanowił współpracować.

- Nie przypominam sobie takiego.

- Nie pamięta pan nazwisk wszystkich pacjentów?

- To nazwisko nie wydaje mi się znajome, ale może przyjęła go moja koleżanka albo ktoś...

- Koleżanka, czyli Ilene Goldfarb?

Znają się na robocie, pomyślał Mike.

- Tak, zgadza się.

- Pytaliśmy ją. Nie pamięta nikogo takiego.

Mike nie zadał oczywistego pytania: Co, rozmawialiście z nią? Milczał. Już rozmawiali z Ilene. O co tu chodzi, do diabła?

Na usta LeCrue powrócił uśmiech.

- Jest pan gotowy rozważyć następny szczebel przedsiębiorczości, doktorze Baye?

- Pewnie.

- To dobrze. Coś panu pokażę.

Odwrócił się do Duncana. Ten podał mu kartonową teczkę. LeCrue włożył niezapalonego papierosa do ust i sięgnął do środka poplamionymi nikotyną palcami. Wyjął jakąś kartkę i podsunął ją Mike’owi.

- Czy to wygląda znajomo?

Mike spojrzał na kartkę. Była to kserokopia recepty. W nagłówku widniały nazwiska jego i Ilene. Ponadto ich adresy w nowojorskim szpitalu Prezbiterian, numer licencji oraz puste miejsce dla DEA. Recepta na oxycontin została wystawiona dla Williama Brannuma.

Była podpisana przez doktora Michaela Baye.

- Czy to wygląda znajomo?

Mike z trudem powstrzymał cisnące się na usta słowa.

- Ponieważ doktor Goldfarb twierdzi, że to nie jej recepta i nie zna tego pacjenta.

Podsunął mu drugą kartkę. Następna recepta. Tym razem na xanax. Też podpisaną przez doktora Michaela Baye. I jeszcze jedną.

- Czy któreś z tych nazwisk coś panu mówi?

Mike nie odpowiedział.

- Och, ta jest interesująca. Chce pan wiedzieć dlaczego?

Mike tylko na niego spojrzał.

- Ponieważ jest wystawiona na Carsona Bledsoe. Czy pan wie, kto to taki?

Mike miał wrażenie, że chyba wie, ale nie powiedział tego.

- A powinienem?

- Tak nazywa się ten chłopak ze złamanym nosem, którego pan popychał, kiedy pana zgarnęliśmy.

Następne przedsiębiorcze posunięcie, pomyślał Mike. Omotać dzieciaka jakiegoś lekarza. Kraść bloczki recept i wypisywać je samemu.

- Teraz w najlepszym razie - to znaczy, jeśli wszystko ułoży się pomyślnie i uśmiechnie się do pana szczęście - jedynie straci pan prawo wykonywania zawodu i już nigdy nie będzie praktykował. To najlepszy scenariusz. Przestanie pan być lekarzem.

Mike wiedział, że lepiej się nie odzywać.

- Widzi pan, pracujemy nad tą sprawą od dawna. Obserwowaliśmy ten klub. Wiemy, co się tam dzieje. Moglibyśmy aresztować grupkę bogatych dzieciaków, ale po co, jeśli nie odetnie się głowy hydrze? Na tym właśnie polega problem z tego rodzaju przedsięwzięciem: potrzebni są pośrednicy. Przestępczość zorganizowana zaczyna się poważnie interesować tym rynkiem Mogą zarobić na oxycotinie tyle samo co na kokainie, może więcej. Tak czy inaczej, obserwowaliśmy ich. I ostatniej nocy coś tam poszło nie tak. Pojawił się pan, nienotowany lekarz. Został pan napadnięty. Dziś znów się pan pojawia i rozrabia. Dlatego obawiamy się - zarówno DEA, jak i biuro prokuratora - że całe to przedsięwzięcie pod szyldem klubu Jaguar zwinie namiot i zostaniemy z niczym. Dlatego musimy uderzyć teraz.

- Nie mam nic do powiedzenia.

- Na pewno pan ma.

- Zaczekam na mojego adwokata.

- Nie chce pan rozgrywać tego w ten sposób, ponieważ wcale nie sądzimy, że to pan wystawił te recepty. Widzi pan, mamy także kilka takich, które naprawdę pan wystawił. Porównaliśmy charakter pisma. Nie jest pański. Co oznacza, że albo dał pan bloczki recept komuś innemu - co byłoby poważnym przestępstwem - albo ktoś je panu ukradł.

- Nie mam nic do powiedzenia.

- Nie może go pan ochronić, doktorze. Wy wszyscy myślicie, że możecie. Rodzice wciąż próbują bronić swoich dzieci. Jednak to się nie uda. Każdy znany mi lekarz trzyma bloczek recept w domu. Po prostu na wypadek, gdyby musiał nagle przepisać komuś lek. Łatwo jest ukraść lekarstwa z apteczki. Chyba jeszcze łatwiej jest ukraść bloczki z receptami. Mike wstał.

- Wychodzę.

- Nie ma mowy. Pana syn jest jednym z tych bogatych dzieciaków, o których mówiliśmy, lecz to postępowanie stawia go w rzędzie obok prawdziwych przestępców. Może zostać oskarżony co najmniej o udział w zorganizowanej grupie przestępczej i rozprowadzanie niedozwolonych substancji. To poważne zarzuty, zagrożone wyrokiem do dwudziestu lat w więzieniu federalnym. Jednak my nie chcemy pańskiego syna. Chcemy Rosemary McDevitt. Możemy zawrzeć ugodę.

- Zaczekam na mojego adwokata - powtórzył Mike.

- Doskonale - rzekł LeCrue. - Ponieważ pańska czarująca adwokat właśnie przybyła.

29

Zgwałcona.

Po tych wypowiedzianych przez Susan Loriman słowach nie zapadła cisza, raczej dał się słyszeć szum towarzyszący gwałtownej zmianie ciśnienia, jakby restauracja była za szybko zjeżdżającą windą.

Zgwałcona.

Ilene Goldfarb nie wiedziała, co powiedzieć. Z pewnością wysłuchała w życiu wielu złych wiadomości i sama też wiele ich przekazała, lecz ta była nieoczekiwana. W końcu przyjęła rzeczową i wyczekującą postawę.

- Przykro mi.

Teraz Susan Loriman nie tylko zamknęła oczy, ale mocno zaciskała powieki, jak dziecko. W dłoniach wciąż trzymała filiżankę. Ilene zastanawiała się, czy wziąć ją za rękę, ale postanowiła tego nie robić. Kelnerka ruszyła ku nim, lecz Ilene powstrzymała ją, kręcąc głową. Susan wciąż miała zamknięte oczy.

- Nie powiedziałam Dantemu.

Obok przeszła kelnerka z tacą zastawioną talerzami. Ktoś poprosił o wodę. Kobieta przy sąsiednim stoliku próbowała podsłuchiwać, lecz Ilene przeszyła ją groźnym spojrzeniem, zmuszając do rejterady.

- Nie powiedziałam o tym nikomu. Kiedy zaszłam w ciążę, pomyślałam, że to dziecko Dantego. A przynajmniej taką miałam nadzieję. Potem na świat przyszedł Lucas i chyba już wiedziałam. Jednak nie dopuszczałam do siebie tej myśli. Żyłam dalej. To było dawno temu.

- Nie zgłosiłaś gwałtu?

Przecząco pokręciła głową.

- Nie możesz nikomu o tym powiedzieć. Proszę.

- Dobrze.

Siedziały w milczeniu.

- Susan?

Podniosła głowę.

- Wiem, że to było dawno temu... - zaczęła Ilene.

- Jedenaście lat - powiedziała Susan.

- No tak. Może jednak zastanowisz się nad zgłoszeniem tego.

- Co?

- Gdyby go złapano, moglibyśmy go zbadać. Może nawet jest już w bazie. Gwałciciele zwykle nie poprzestają na jednym razie.

Susan znów pokręciła głową.

- Skupimy się na poszukiwaniu dawcy w szkole.

- Czy wiesz, jakie są szanse na znalezienie takiego, jakiego potrzebujemy?

- To musi się udać.

- Susan, musisz iść na policję.

- Proszę, zostaw to.

Nagle Ilene przyszła do głowy dziwna myśl.

- Czy znasz tego gwałciciela?

- Co takiego? Nie.

- Naprawdę powinnaś rozważyć moją propozycję.

- I tak go nie złapią, prawda? Muszę iść. - Susan wstała od stolika. - Gdybym sądziła, że jest jakaś szansa, że pomogę w ten sposób mojemu synowi, zrobiłabym to. Jednak nie ma. Proszę, doktor Goldfarb. Niech pani pomoże mi szukać dawcy w szkole. Albo znaleźć jakiś inny sposób. Proszę, teraz zna pani prawdę. Musi pani tak to zostawić.

■ ■ ■

W swojej klasie Joe Lewiston wytarł gąbką tablicę. W ciągu ostatnich lat w życiu nauczyciela wiele się zmieniło, włącznie z wymianą zielonych tablic na łatwo wymazywalne białe, ale Joe uparł się i zachował tę pamiątkę minionych czasów. W kredowym pyle, poskrzypywaniu kredy przy pisaniu i ścieraniu jej gąbką było coś, co jakoś wiązało się z przeszłością i przypominało mu, kim jest oraz co robi.

Joe użył dużej gąbki, która była trochę zbyt mokra. Woda spływała po tablicy. Ścigał jej strumyki, przesuwając gąbką w górę i w dół, usiłując zatracić się w tej prostej czynności.

Prawie mu się udało. Nazywał to pomieszczenie Krainą Lewistona. Dzieciaki lubiły to, ale - prawdę mówiąc - nie tak jak on sam. Tak bardzo chciał być inny, a nie tylko stać tu, recytować formułki, uczyć obowiązkowego materiału i być jednym z tych, których nikt nie pamięta. Starał się, żeby to było jego królestwo. Uczniowie pisali dzienniki - on też. On czytał ich zapiski, a oni mogli czytać jego notatki. Nigdy nie krzyczał. Kiedy dzieciak zrobił coś dobrego lub godnego uwagi, stawiał znaczek przy jego nazwisku. Gdy uczeń lub uczennica źle się zachowywał, wymazywał ten znaczek. Proste. Nie karcił dzieci i nie wprawiał ich w zakłopotanie.

Widział, jak inni nauczyciele starzeją się na jego oczach, a ich entuzjazm gaśnie z każdą mijającą lekcją. Nie jego. On ubierał się w stylu epoki, którą omawiał na lekcji historii. Urządzał zabawy w poszukiwanie skarbów, podczas których trzeba było rozwiązywać zadania matematyczne, żeby znajdować kolejne przedmioty. Kazał klasie nakręcić własny film. Tyle dobrego działo się w tym pomieszczeniu, w Krainie Lewistona, a potem przyszedł ten jeden dzień, kiedy powinien był zostać w domu, gdyż grypa żołądkowa wywołała ból brzucha, klimatyzator się zepsuł, a on czuł się tak okropnie, miał gorączkę i...

Dlaczego to wtedy powiedział? Boże, jak mógł powiedzieć coś tak okropnego dziecku.

Włączył komputer. Ręce mu drżały. Wystukał nazwę strony szkoły, w której pracowała jego żona. Teraz hasłem dostępu było JoeKochaDolly.

Z jej pocztą elektroniczną nie działo się nic złego.

Dolly niewiele wiedziała o komputerach i Internecie. Joe po prostu wszedł tam wcześniej i zmienił hasło. To dlatego jej poczta elektroniczna „nie działała” prawidłowo. Dolly podawała niewłaściwe hasło, więc nie mogła się zalogować.

Teraz, w bezpiecznym zaciszu pokoju, który tak kochał, Joe Lewiston sprawdził jej przychodzącą pocztę. Miał nadzieję, że już nie zobaczy adresu tego nadawcy.

Jednak zobaczył.

Zagryzł wargi, żeby nie wrzasnąć. Nie mógł odwlekać tego w nieskończoność - w końcu Dolly zechce się dowiedzieć, co jest nie tak z jej skrzynką e-mailową. Miał jeszcze dzień, nie więcej. A nie sądził, żeby jeden dzień wystarczył.

■ ■ ■

Tia zawiozła Jill z powrotem do Yasmin. Jeśli Guy Novak miał coś przeciwko temu lub był zdziwiony, to nie dał tego po sobie poznać. Tia i tak nie miała czasu go o to pytać. Pomknęła do terenowego oddziału FBI przy Federal Plaza 26. Hester Crimstein przybyła tam niemal dokładnie w tej samej chwili. Spotkały się w poczekalni.

- Włącz swój wdzięk - powiedziała Hester. - Masz grać rolę ukochanej żony. Ja jestem dzielną weteranką ekranu, która będzie jego adwokatem.

- Wiem.

- Kiedy tam wejdziemy, nie odzywaj się. Pozwól mi się tym zająć.

- Dlatego do ciebie zadzwoniłam.

Hester Crimstein ruszyła do drzwi. Tia poszła za nią. Hester otworzyła je i wpadła do środka. Mike siedział przy stole. W pokoju byli jeszcze dwaj inni mężczyźni. Jeden siedział w kącie. Drugi stał nad Mikiem. Ten stojący wyprostował się, kiedy weszły.

- Witam - powiedział. - Jestem Darryl LeCrue, agent specjalny FBI.

- To mnie nie obchodzi - powiedziała Hester.

- Pani wybaczy?

- Nie, raczej nie wybaczę. Czy mój klient jest aresztowany?

- Mamy powody sądzić...

- To mnie nie obchodzi. Czekam na „tak” lub „nie”. Czy mój klient jest aresztowany?

- Mamy nadzieję, że...

- Powtarzam, to mnie nie obchodzi. - Hester spojrzała na Mike’a. - Doktorze Baye, proszę wstać i natychmiast opuścić ten pokój. Pańska żona zaprowadzi pana do holu, gdzie oboje zaczekacie na mnie.

- Proszę zaczekać, pani Crimstein - powiedział LeCrue.

- Zna pan moje nazwisko?

Wzruszył ramionami.

- Taak.

- Skąd?

- Widziałem panią w telewizji.

- Chce pan mój autograf?

- Nie.

- Dlaczego? Nieważne - i tak go pan nie dostanie. Mój klient zakończył rozmowę. Gdybyście chcieli go aresztować, zrobilibyście to. Tak więc opuści ten pokój, a my tu sobie pogawędzimy. Jeśli uznam to za konieczne, sprowadzę go z powrotem, żeby z wami porozmawiał. Czy to jasne?

LeCrue spojrzał na swojego partnera w kącie.

- Odpowiedź brzmi: Krystalicznie, pani Crimstein. - Potem zerknęła na Mike’a i dodała: - Idź.

Mike wstał. Razem z Tią wyszli z pokoju. Zamknęli za sobą drzwi.

- Gdzie jest Jill? - natychmiast zapytał Mike.

- U Novaka.

Skinął głową.

- Opowiesz mi, co się stało? - spytała Tia.

Zrobił to. Opowiedział jej wszystko - o swojej wizycie w klubie Jaguar, o spotkaniu z Rosemary McDevitt, o tym, jak niemal doszło do bójki, o interwencji federalnych, o przesłuchaniu i farmaceutycznych imprezach.

- Ten klub - powiedział Mike. - Przypomnij sobie wymianę wiadomości.

- Z CeeJay osiem tysięcy sto piętnaście - powiedziała.

- Właśnie. To nie są inicjały osoby. To skrót od Club Jaguar.

- A osiem tysięcy sto piętnaście?

- Nie wiem.

- Zatem myślisz, że to ona - ta cała Rosemary?

- Tak.

Usiłowała to przetrawić.

- Pod pewnymi względami to ma sens. Spencer Hill ukradł lekarstwa z apteczki ojca. I zabił się, zażywając je. Może zrobił to podczas jednej z takich imprez. Może urządzili ją sobie na dachu.

- Myślisz więc, że Adam tam był?

- Na to wygląda. Urządzili farmaceutyczną imprezę. Zmieszali leki, myśleli, że nic im nie grozi...

Oboje zamilkli.

- Zatem Spencer popełnił samobójstwo? - spytał Mike.

- Wysłał te wiadomości tekstowe.

Znów milczeli. Nie chcieli zastanawiać się nad tym, żeby nie dojść do oczywistego wniosku.

- Musimy znaleźć Adama - rzekł Mike. - Skupmy się na tym, dobrze?

Tia kiwnęła głową. Drzwi pokoju przesłuchań otworzyły się i wyszła Hester. Podeszła do nich.

- Nie tutaj - powiedziała. - Wyjdźmy na zewnątrz. Tam porozmawiamy.

Poszła dalej. Mike i Tia pospiesznie wstali i podążyli za nią. Wsiedli do windy, lecz Hester nadal nic nie mówiła. Gdy otworzyły się drzwi kabiny, Hester wyszła i przez obrotowe drzwi wymaszerowała z budynku. Mike i Tia za nią.

- W moim samochodzie - zarządziła Hester.

Wsiedli do długiej limuzyny z telewizorem, kryształowymi kieliszkami i pustym barkiem. Hester posadziła ich na dobrych miejscach, twarzami do szofera. Usiadła naprzeciw nich.

- Nie ufam federalnym budynkom z ich monitoringiem - oznajmiła. Potem zwróciła się do Mike’a. - Zakładam, że wyjaśniłeś już wszystko żonie?

- Tak.

- Zatem zapewne domyślasz się, jak sprawy stoją. Oni mają dziesiątki podrobionych recept z twoim podpisem. Ci z klubu Jaguar byli sprytni i wypisywali rozmaite farmaceutyki. Realizowali je w tym stanie, poza granicą stanu, przez Internet, wszędzie. Te powtarzane również. Teoria federalnych jest oczywista.

- Uważają, że ukradł je Adam - rzekł Mike.

- Tak. I mają sporo dowodów.

- Na przykład jaki?

- Na przykład taki, że wasz syn chodził na prywatki, na których zażywano te leki. A przynajmniej tak twierdzą. Ponadto zeszłej nocy byli na ulicy przed klubem Jaguar. Widzieli, jak Adam tam wszedł, a chwilę później zauważyli ciebie.

- Widzieli, jak mnie napadnięto?

- Twierdzą, że wpadłeś w zaułek i nie widzieli, co się tam działo. Obserwowali klub.

- I Adam tam był?

- Tak utrzymują. Jednak nie chcieli powiedzieć mi nic więcej. Nie wiem, czy widzieli, jak wychodził. Jednak nie miej złudzeń. Oni chcą znaleźć waszego syna. Chcą, by obciążył klub Jaguar lub osobę, która go prowadzi. Mówią, że Adam jest jeszcze dzieckiem. Jeśli będzie współpracował, dostanie tylko po łapach.

- Co im powiedziałaś? - spytała Tia.

- Najpierw odtańczyłam rytualny taniec. Zaprzeczyłam, że wasz syn wie cokolwiek o tych prywatkach lub twoich receptach. Potem zapytałam, co konkretnie oznacza ich oferta w kategoriach zarzutów i wyroku. Nie umieli podać żadnych konkretów.

- Adam nie ukradłby blankietów recept Mike’a - oświadczyła Tia. - Jest na to za mądry.

Hester tylko obrzuciła ją pokerowym spojrzeniem. Tia zrozumiała, jak naiwnie zabrzmiały jej słowa.

- Znacie stawkę - kontynuowała Hester. - Nieważne, co wy myślicie lub co ja sądzę. Mówię, jaka jest ich teoria. I mają środek nacisku. Pana, doktorze Baye.

- Jak to?

- Udają, że nie są zupełnie przekonani, że nie brał pan w tym udziału. Przypominają, że - na przykład - zeszłej nocy szedł pan do klubu Jaguar, gdy wdał się pan w bójkę z kilkoma mężczyznami kręcącymi się w pobliżu. Skąd wiedział pan o istnieniu tego miejsca, jeśli nie był pan w to zamieszany? Dlaczego znalazł się pan w tej okolicy?

- Szukałem syna.

- A skąd pan wiedział, że syn tam jest? Proszę nie odpowiadać, wszyscy wiemy. Jednak rozumie pan, czego chcę dowieść. Mogą zbudować sprawę, opierając się na założeniu, że był pan w zmowie z tą Rosemary McDevitt. Jest pan dorosły i jest pan lekarzem. FBI miałoby fajne nagłówki w gazetach, a pan długo posiedziałby w więzieniu. A jeśli jest pan na tyle głupi, by sądzić, że może pan wziąć na siebie winę Adama, no cóż... równie dobrze mogą twierdzić, że robiliście to obaj. Adam zaczął. Chodził na te prywatki. Razem z tą panienką z klubu dostrzegli okazję zbicia forsy dzięki lekarzowi. Namówili pana.

- To idiotyzm.

- Wcale nie. Mają pańskie recepty. Z ich punktu widzenia to solidny dowód. Czy pan wie, o jakie tu chodzi pieniądze? Oxycontin jest wart fortunę. Podrabiane recepty stają się istną plagą. A pan, doktorze Baye, byłby wspaniałym kozłem ofiarnym. Stałby się pan sztandarowym przykładem tego, że należy zachować ostrożność przy wypisywaniu recept. Pewnie wyciągnęłabym pana z tego. Prawdopodobnie. Tylko jakim kosztem?

- Zatem co pani radzi?

- Chociaż wzdragam się na myśl o współpracy myślę, że to może być nasze najlepsze wyjście. Jednak na to jest jeszcze za wcześnie.

Teraz musimy znaleźć Adama. Przyciśniemy go i dowiemy się, co dokładnie zaszło. Potem, znając fakty, podejmiemy decyzję.

■ ■ ■

Loren Muse wręczyła Neilowi Cordovie fotografię.

- To Reba - powiedział.

- Tak, wiem - odparła Muse. - To zdjęcie zrobione przez kamerę w sklepie Target, w którym wczoraj robiła zakupy.

Podniósł głowę.

- W czym nam to pomoże?

- Czy widzi pan tamtą kobietę?

Muse pokazała ją wskazującym palcem.

- Tak.

- Zna ją pan?

- Nie, nie sądzę. Macie zdjęcie zrobione pod innym kątem?

Muse podała mu drugą fotografię. Neil Cordova skupił się, chcąc znaleźć coś konkretnego, co mogłoby pomóc. Jednak tylko pokręcił głową.

- Kim ona jest?

- Mamy świadka, który widział, jak pańska żona wsiadła do furgonetki, a inna kobieta odjechała acurą Reby. Pokazaliśmy temu świadkowi nagrania z kamery. Twierdzi, że to ta kobieta.

Cordova spojrzał ponownie.

- Nie znam jej.

- W porządku, panie Cordova, dziękuję. Zaraz wrócę.

- Mogę zatrzymać to zdjęcie? Na wypadek gdyby coś mi się przypomniało?

- Pewnie.

Gapił się na nie wciąż oszołomiony po zidentyfikowaniu zwłok.

Muse wyszła z pokoju. Ruszyła korytarzem. Recepcjonistka wpuściła ją, pomachawszy ręką. Muse zapukała do drzwi gabinetu szefa, Paula Copelanda. Zawołał, żeby wejść.

Cope siedział przy stoliku z monitorem. W biurze prokuratora hrabstwa nie było weneckich luster w pokojach przesłuchań. Zastępowały je kamery. Cope przyglądał się rozmowie z Neilem Cordovą. Nadal nie odrywał oczu od ekranu, obserwując go.

- Wyszło jeszcze coś - powiedział do niej.

- Tak?

- Marianne Gillespie zatrzymała się w Travelodge w Livingston. Miała wymeldować się dziś rano. Mamy również kogoś z personelu hotelowego, który widział, że Marianne przyjęła jakiegoś mężczyznę.

- Kiedy?

- Nie był pewien, ale wydawało mu się, że cztery lub pięć dni temu, mniej więcej wtedy, kiedy się zameldowała.

Muse skinęła głową.

- To ogromny postęp.

Cope wciąż nie odrywał oczu od monitora.

- Może powinniśmy zorganizować konferencję prasową. Powiększyć zdjęcie tej kobiety. Zobaczyć, czy ktoś zdoła ją rozpoznać.

- Może. Nienawidzę ujawniać mediom wyników dochodzenia, jeśli nie muszę.

Cope nadal przyglądał się mężowi zaginionej na monitorze. Muse zastanawiała się, o czym myśli. Cope też miał za sobą tragiczne chwile, w tym śmierć pierwszej żony. Muse rozejrzała się po gabinecie. Na stole stało pięć nowych iPodów, jeszcze w pudełkach.

- Co to? - zapytała.

- iPody.

- Wiem. Pytam, po co ci one?

Cope nie spuszczał z oka Cordovy.

- Niemal mam nadzieję, że to on.

- Cordova? On tego nie zrobił.

- Wiem. Prawie czuje się jego ból.

Cisza.

- Te iPody są dla druhen - powiedział Cope.

- Słodkie.

- Może powinienem z nim pogadać.

- Z Cordovą?

Cope skinął głową.

- To mogłoby pomóc.

- Lucy lubi smutne piosenki - rzekł. - Wiesz o tym, prawda?

Chociaż miała być druhną, Muse nie znała Lucy zbyt długo i - pod wieloma względami - aż tak dobrze. Mimo to skinęła głową, ale Cope wciąż patrzył w ekran.

- Co miesiąc wypalam jej nową płytkę kompaktową. To śmieszne, wiem, ale ona to lubi. Tak więc co miesiąc szukam absolutnie najsmutniejszych piosenek, jakie zdołam znaleźć. Łamiących serce. Na przykład w tym miesiącu mam Congratulations Blue October oraz Seed Angie Aparo.

- Nigdy ich nie słyszałam.

Uśmiechnął się.

- Och, usłyszysz. Ten prezent. Listy utworów zostały załadowane do iPodów.

- Wspaniały pomysł - pochwaliła Muse.

Poczuła lekkie ukłucie zazdrości. Cope wypalał płyty kompaktowe dla ukochanej. Ależ z niej szczęściara!

- Kiedyś zastanawiałem się, dlaczego Lucy tak bardzo lubi te piosenki. Rozumiesz, o czym mówię? Siedzi po ciemku, słucha ich i płacze. Muzyka tak na nią działa. Nie pojmowałem tego. A w zeszłym miesiącu? Znalazłem tę piosenkę Missy Higgins. Znasz ją?

- Nie.

- Jest świetna. Wystrzałowa muzyka. Ta piosenka mówi o byłym ukochanym i o tym, że chociaż wie, że nie powinna, to nie może znieść myśli, że dotykają go dłonie innej.

- Smutne.

- Właśnie. A Lucy jest teraz szczęśliwa, prawda? Chcę powiedzieć, że jest nam tak dobrze. W końcu odnaleźliśmy się i bierzemy ślub. Dlaczego więc ona wciąż słucha tych smutnych piosenek?

- Pytasz mnie?

- Nie, Muse, ja ci coś wyjaśniam. Długo nie mogłem tego zrozumieć. Teraz już wiem. Te smutne piosenki to bezpieczny ból. Odwracają uwagę. W kontrolowany sposób. Być może pozwalają sobie wyobrazić, że prawdziwe cierpienie będzie podobne. Nie będzie. Oczywiście, Lucy o tym wie. Nie można się przygotować na prawdziwe cierpienie. Musisz pozwolić, żeby rozdarło cię na strzępy.

Zadzwonił jego telefon. Cope wreszcie oderwał wzrok od monitora i podniósł słuchawkę.

- Copeland - powiedział. Potem popatrzył na Muse. - Znaleźli coś o najbliższym krewnym Marianne Gillespie. Lepiej tam idź.

30

Gdy tylko zostały same w pokoju, Yasmin zaczęła płakać.

- Co ci się stało? - zapytała Jill.

Yasmin wskazała na swój komputer i usiadła.

- Ludzie są tacy okropni.

- Co się stało?

- Pokażę ci. To takie podłe.

Jill przysunęła sobie krzesło i usiadła obok przyjaciółki. Przygryzła paznokieć.

- Yasmin?

- Co?

- Martwię się o mojego brata. I mojemu ojcu też się coś stało. To dlatego mama zostawiła mnie tutaj.

- Pytałaś o to mamę?

- Nie chciała mi powiedzieć.

Yasmin otarła łzy, nie przestając pisać.

- Zawsze chcą nas chronić, prawda?

Jill zastanawiała się, czy Yasmin powiedziała to sarkastycznie czy poważnie, a może po trosze jedno i drugie. Yasmin znów spoglądała na monitor. Pokazała palcem.

- Zaczekaj, tu jest. Popatrz.

Była to strona MySpace, zatytułowana „Mężczyzna czy kobieta? - Historia XY”. Tapeta ukazywała tłum goryli i innych małp. Jako ulubione filmy wymieniono Planetę małp i Hair. Domyślną piosenką była Shock the Monkey Petera Gabriela. Były również filmy z National Geographic, wszystkie o naczelnych. Jeden krótki filmik z Youtube, zatytułowany Tańczący goryl.

Jednak najgorszy był domyślny obrazek - szkolne zdjęcie Yasmin z dorysowaną brodą.

- Nie wierzę - szepnęła Jill.

Yasmin znów zaczęła płakać.

- Jak znalazłaś tę stronę?

- Marie Alexander, ta suka, przysłała mi link. Rozesłała go połowie klasy.

- Kto zrobił tę stronę?

- Nie wiem. Założę się, że ona. Przysłała mi link, udając zmartwioną, ale niemal słyszałam, jak chichocze.

- I podesłała go innym?

- Tak. Heidi, Annie i...

Jill potrząsnęła głową.

- Tak mi przykro.

- Przykro?

Jill nie odpowiedziała. Yasmin poczerwieniała.

- Ktoś mi za to zapłaci.

Jill spojrzała na przyjaciółkę. Yasmin była przedtem taka łagodna. Uwielbiała grać na pianinie, tańczyć i śmiać się z głupich filmów. Teraz Jill widziała tylko gniew. To ją przerażało. Tyle złego wydarzyło się w ostatnich dniach. Jej brat uciekł z domu, ojciec miał jakieś kłopoty, a teraz Yasmin była jeszcze bardziej rozgniewana niż kiedykolwiek.

- Dziewczęta?!

To pan Novak wołał je z dołu. Yasmin otarła łzy z twarzy. Otworzyła drzwi.

- Tak, tato? - zawołała.

- Zrobiłem trochę prażonej kukurydzy.

- Zaraz zejdziemy.

- Pomyśleliśmy z Beth, że zabierzemy was do galerii handlowej. Może pójdziemy na jakiś film albo pogracie sobie w gry wideo? Co o tym myślicie?

- Zaraz będziemy na dole.

Yasmin znów zamknęła drzwi.

- Tacie potrzebne jest to wyjście z domu. Jest roztrzęsiony.

- Dlaczego?

- Stało się coś dziwnego. Pokazała się tu żona pana Lewistona.

- W waszym domu? Nie wierzę.

Yasmin kiwnęła głową, szeroko otwierając oczy.

- No wiesz, wydaje mi się, że to była ona. Nie widziałam jej, tylko ten jego gówniany samochód.

- I co się stało?

- Zaczęli się kłócić.

- O mój Boże.

- Nie słyszałam, co mówili. Jednak wyglądała na naprawdę wkurzoną.

- Popcorn gotowy! - usłyszały głos z dołu.

Dziewczynki zeszły na parter. Guy Novak czekał na dole schodów. Uśmiechał się z przymusem.

- W IMAX grają nowy film ze Spidermanem - powiedział.

Ktoś zadzwonił do drzwi.

Guy Novak odwrócił się do nich, wyraźnie spięty.

- Tato?

- Ja otworzę - powiedział.

Ruszył do drzwi frontowych. Dziewczęta poszły za nim, zachowując niewielką odległość. Beth była w salonie. Pan Novak spojrzał przez boczne okienko, zmarszczył brwi i otworzył drzwi. W progu stanęła jakaś kobieta. Jill spojrzała na Yasmin. Ta potrząsnęła głową. Ta kobieta nie była żoną pana Lewistona.

- W czym mogę pomóc? - zapytał pan Novak.

Kobieta zerknęła w głąb salonu, zobaczyła dziewczęta i znów spojrzała na ojca Yasmin.

- Czy pan Guy Novak? - zapytała.

- Tak.

- Nazywam się Loren Muse. Możemy porozmawiać chwilę na osobności?

■ ■ ■

Loren Muse stanęła w drzwiach.

Za plecami Guya Novaka zobaczyła dwie dziewczynki. Jedna zapewne była jego córką, a druga, cóż, może kobiety stojącej za nimi dwiema. Muse szybko upewniła się, że to nie jest Reba Cordova. Kobieta była ładna i wyglądała na odprężoną, ale nigdy nie wiadomo. Muse nadal się jej przyglądała, szukając jakichś oznak tego, że przebywa tu pod przymusem.

W holu nie było żadnych śladów krwi czy przemocy. Dziewczynki wyglądały na odrobinę nieśmiałe, ale to wszystko. Zanim Muse zadzwoniła, przyłożyła ucho do drzwi. Nie usłyszała niczego niezwykłego, tylko Guya Novaka wołającego dziewczynki, żeby zeszły z góry na prażoną kukurydzę i film.

- O co chodzi? - zapytał Guy Novak.

- Sądzę, że będzie lepiej, jeśli porozmawiamy sami.

Z naciskiem wymówiła ostatnie słowo w nadziei, że zrozumie. Nie zrozumiał.

- Kim pani jest?

Muse nie chciała przedstawiać się w obecności dziewczynek jako inspektor śledczy, więc pochyliła się, spojrzała na nie, a potem popatrzyła mu w oczy.

- Sądzę, że będzie lepiej, jeśli porozmawiamy na osobności, panie Novak.

W końcu do niego dotarło. Odwrócił się do kobiety.

- Beth, może zabierzesz dziewczynki do kuchni i dasz im kukurydzy? - powiedział.

- Oczywiście.

Muse patrzyła, jak wychodzą z pokoju. Próbowała przejrzeć Guya Novaka. Wydawał się odrobinę spięty, lecz coś w jego zachowaniu sugerowało, że był raczej zirytowany jej niespodziewaną wizytą niż naprawdę przestraszony.

Clarence Morrow, Fran Tremont oraz kilku miejscowych policjantów byli w pobliżu. Dyskretnie sprawdzali okolicę. Wciąż była nikła nadzieja, że Guy Novak porwał Rebę Cordovę i przetrzymuje ją tutaj, lecz z każdą mijającą sekundą wydawało się to coraz mniej prawdopodobne.

Guy Novak nie zaprosił Muse do środka.

- No więc?

Muse pokazała mu odznakę.

- Żartuje pani - rzekł. - Lewistonowie zadzwonili do was?

Muse nie miała pojęcia, kim są Lewistonowie, ale nie zamierzała się z tym zdradzać. Odpowiedziała nic nie mówiącym ruchem głowy.

- Nie wierzę. Ja tylko przejeżdżałem koło ich domu. To wszystko. Od kiedy prawo tego zabrania?

- To zależy - odparła Muse.

- Od czego?

- Od pańskich intencji.

Guy Novak poprawił zsuwające się z nosa okulary.

- Czy pani wie, co ten człowiek zrobił mojej córce?

Nie miała pojęcia, ale cokolwiek to było, wyraźnie wzburzyło Guya Novaka. To ją ucieszyło - może da się to wykorzystać.

- Wysłucham pańskiej wersji - powiedziała.

Zaczął opowiadać tym, co nauczyciel powiedział o jego córce. Muse obserwowała jego twarz. I znów, tak jak z Neilem Cordova, nie czuła, by ten człowiek cokolwiek udawał. Gniewnie perorował o krzywdzie wyrządzonej jego córce Yasmin, za którą ten nauczyciel nawet nie dostał nagany.

Kiedy zrobił przerwę, żeby nabrać tchu, Muse wtrąciła swoje.

- Co sądzi o tym pana żona?

- Nie jestem żonaty.

Już o tym wiedziała.

- Och, myślałam, że ta kobieta, która poszła z dziewczynkami...

- Beth. To tylko przyjaciółka.

Znów spróbowała wyczekiwania, żeby zobaczyć, co powie. Zaczerpnął tchu.

- No dobrze, odebrałem wiadomość.

- Wiadomość?

- Zakładam, że Lewistonowie zadzwonili ze skargą. Przyjąłem do wiadomości. Naradzę się z moim adwokatem.

Ten trop prowadzi donikąd, pomyślała Muse. Czas zmienić bieg.

- Mogę spytać o coś innego?

- Chyba tak.

- Jak zareagowała na to matka Yasmin?

Zmrużył oczy.

- Dlaczego pani o to pyta?

- Mam po temu powody.

- Matka Yasmin nie zajmuje znaczącego miejsca w jej życiu.

- A jednak. W takiej poważnej sytuacji...

- Marianne uciekła od nas, kiedy Yasmin była mała. Mieszka na Florydzie i widuje swoją córkę najwyżej cztery lub pięć razy w roku.

- Kiedy pojawiła się tu ostatnio?

Zmarszczył brwi.

- A co to ma... chwileczkę, czy mogę jeszcze raz zobaczyć pani odznakę?

Muse wyjęła ją. Tym razem uważnie się jej przyjrzał.

- Prokuratura hrabstwa?

- Tak.

- Miałaby pani coś przeciwko temu, żebym zadzwonił do pani biura i sprawdził?

- Jeśli pan chce. - Muse sięgnęła do kieszeni i wyjęła wizytówkę. - Proszę.

Przeczytał na głos.

- Loren Muse, główny inspektor śledczy.

- Tak.

- Główny inspektor - powtórzył. - Jest pani znajomą Lewistonów?

Muse znów zaczęła się zastanawiać, czy mówił poważnie, czy tylko doskonale udawał.

- Proszę mi powiedzieć, kiedy ostatnio widział pan swoją byłą żonę.

- Wydawało mi się, że mówiła pani, że chodzi o Lewistonów.

- Proszę odpowiedzieć na moje pytanie. Kiedy ostatni raz widział pan swoją byłą żonę?

- Trzy tygodnie temu.

- Po co tu przyjechała?

- Zobaczyć się z Yasmin.

- Rozmawiał pan z nią?

- Właściwie nie. Zabrała Yasmin. Obiecała odwieźć ją o ustalonej porze. W tej sprawie Marianne zwykle dotrzymuje słowa. Nie lubi spędzać zbyt wiele czasu z córką.

- Rozmawiał pan z nią od tej pory?

- Nie.

- Czy pan wie, gdzie zwykle się zatrzymuje podczas swoich wizyt?

- W Travelodge w pobliżu galerii handlowej.

- Czy wie pan o tym, że pozostała tam przez kilka ostatnich nocy?

Wyglądał na zdziwionego.

- Mówiła, że jedzie do Los Angeles.

- Kiedy panu o tym powiedziała?

- Otrzymałem od niej wiadomość pocztą elektroniczną, hmm... nie pamiętam. Chyba dwa dni temu.

- Mogę ją zobaczyć?

- Tę wiadomość? Skasowałem ją.

- Nie wie pan, czy pańska była żona miała jakiegoś chłopaka?

Skrzywił się szyderczo.

- Jestem pewien, że miała niejednego, ale ja ich nie znam.

- Kogoś w tej okolicy.

- W każdej okolicy.

- Jakieś nazwiska?

Guy Novak potrząsnął głową.

- Nie znam i nie obchodzi mnie to.

- Skąd to rozgoryczenie, panie Novak?

- Nie wiem, czy rozgoryczenie to właściwe słowo. - Zdjął okulary, zmarszczył brwi, widząc jakąś drobinkę kurzu, i spróbował oczyścić je koszulą. - Kochałem Marianne, ale ona naprawdę na to nie zasługiwała. Łagodnie mówiąc, była autodestrukcyjna. To miasto nudziło ją. Ja ją nudziłem. Życie ją nudziło. Była notorycznie niewierna. Porzuciła własne dziecko i od tamtej pory stała się źródłem nieustannych rozczarowań. Dwa lata temu obiecała Yasmin, że zabierze ją do Disneylandu. Zadzwoniła do mnie dzień przed planowaną wycieczką i odwołała ją. Nie podała powodu.

- Płaci pan alimenty lub na utrzymanie dziecka?

- Nie muszę. Sąd ustanowił mnie jedynym opiekunem.

- Czy pana żona ma jeszcze jakichś przyjaciół w tej okolicy?

- Nie wiem, ale nie sądzę.

- A Reba Cordova?

Guy Novak zastanowił się.

- Były dobrymi przyjaciółkami, kiedy Marianne tu mieszkała. Bardzo bliskimi. Nigdy nie mogłem zrozumieć dlaczego. Trudno znaleźć dwie tak różne kobiety. Jednak, owszem, jeśli Marianne nadal utrzymywała tu z kimś kontakt, to zapewne z Rebą.

- Kiedy ostatni raz widział pan Rebę Cordovę?

Podniósł oczy w zamyśleniu.

- Minęło sporo czasu. Nie wiem, może na spotkaniu absolwentów albo podobnej imprezie.

Jeśli wie, że jego była żona została zamordowana, pomyślała Muse, to jest bardzo opanowanym facetem.

- Reba Cordova zaginęła.

Guy Novak otworzył usta i zaraz je zamknął.

- I uważacie, że Marianne ma z tym coś wspólnego?

- A pan?

- Zachowuje się autodestrukcyjnie. Kluczowe słowo to „auto”. Nie sądzę, żeby mogła zrobić komuś krzywdę, może poza członkami swojej rodziny.

- Panie Novak, bardzo chciałabym porozmawiać z pańską córką.

- Po co?

- Ponieważ uważamy, że pańska była żona została zamordowana.

Powiedziała to bez ogródek i czekała na reakcję. Ta przychodziła powoli. Tak jakby te słowa pojedynczo płynęły do niego w powietrzu i potrzebował długiego czasu, żeby je usłyszeć i przetrawić. Przez kilka sekund nie reagował. Tylko stał i patrzył. Potem zrobił taką minę, jakby się przesłyszał.

- Nie rozu... Uważacie, że została zamordowana?

Muse odwróciła głowę i skinęła. Clarence ruszył do drzwi.

- Znaleźliśmy w zaułku zwłoki kobiety ubranej jak prostytutka. Neil Cordova uważa, że to pańska była żona, Marianne Gillespie. Chcemy od pana, żeby udał się pan z moim kolegą, detektywem Morrowem, do biura lekarza sądowego i sam zobaczył ciało. Rozumie pan?

- Marianne nie żyje? - powiedział głucho.

- Tak uważamy, ale potrzebujemy pańskiej pomocy. Detektyw Morrow zabierze pana do kostnicy i zada kilka pytań. Pana przyjaciółka Beth może zostać z dziećmi. Ja też tu będę. Chcę popytać pana córkę o matkę, jeśli mogę?

- Oczywiście - rzekł.

I w ten sposób w znacznej mierze oczyścił się z podejrzeń. Gdyby zaczął się jeżyć i burzyć, no cóż, eksmąż zawsze jest dobrym kandydatem. Nadal nie miała pewności, że nie był w to zamieszany. Może natknęła się na następnego wielkiego aktora klasy DeNiro. Jednak bardzo w to wątpiła. Tak czy inaczej, Clarence go przesłucha.

- Jest pan gotowy, panie Novak? - zapytał Clarence.

- Muszę powiedzieć o tym córce.

- Wolałabym, żeby pan tego nie robił - powiedziała Muse.

- Przepraszam?

- Jak już mówiłam, nie jesteśmy pewni. Ja zadam jej kilka pytań, ale też jej o tym nie powiem. Zostawię to panu, jeśli okaże się to konieczne.

Guy Novak skinął głową oszołomiony.

- W porządku.

Clarence wziął go pod rękę.

- Chodźmy, panie Novak. Tędy.

Muse nie fatygowała się i nie patrzyła, jak Clarence prowadzi go do samochodu. Weszła do domu i skierowała się do kuchni. Dwie dziewczynki siedziały z szeroko otwartymi oczami, udając, że jedzą prażoną kukurydzę.

- Kim pani jest? - spytała jedna z nich.

Muse zdobyła się na wymuszony uśmiech.

- Nazywam się Loren Muse. Pracuję w prokuraturze hrabstwa.

- Gdzie jest mój ojciec?

- Ty jesteś Yasmin?

- Tak.

- Twój tata pomaga jednemu z moich detektywów. Wkrótce wróci. Teraz jednak muszę zadać ci kilka pytań, dobrze?

31

Betsy Hill siedziała na podłodze w pokoju syna. W dłoni miała starą komórkę Spencera. Bateria już dawno się rozładowała. Trzymała aparat w dłoni, patrzyła nań i nie wiedziała, co robić.

Dzień po tym, jak jej syna znaleziono martwego, Ron zaczął pakować i wynosić rzeczy z pokoju syna - tak jak wyniósł z kuchni krzesło Spencera. Betsy stanowczo go powstrzymała. Są pewne granice - nawet Ron powinien to rozumieć.

Przez wiele dni po samobójstwie syna leżała tu na podłodze zwinięta jak niemowlę i łkała. Bolał ją brzuch. Chciała umrzeć, nic więcej, po prostu pozwolić, by cierpienie opanowało ją i pochłonęło. Tak się nie stało. Położyła dłonie na jego łóżku i wygładziła pościel. Przycisnęła twarz do poduszki, ale zapach już znikł.

Jak mogło do tego dojść?

Myślała o swojej rozmowie z Tią Baye i jej znaczeniu, o tym, co ostatecznie mogła oznaczać. Tak naprawdę nic. Spencer i tak nie żył. Ron pod tym względem miał rację. Prawda tego nie zmieni ani nawet nie zabliźni rany. Prawda nie pozwoli jej „zamknąć” tego, ponieważ, w rzeczy samej, wcale tego nie chciała. Co za matka - która już tak bardzo zawiodła swoje dziecko - pragnęłaby zostawić to za sobą, przestać cierpieć, osiągnąć jakiś rodzaj spokoju?

- Hej.

Spojrzała. Ron stał w drzwiach. Próbował uśmiechnąć się do niej. Wsunęła telefon do tylnej kieszeni spodni.

- W porządku? - zapytał.

- Ron?

Czekał.

- Muszę się dowiedzieć, co naprawdę wydarzyło się tamtej nocy.

- Wiem, że musisz - rzekł Ron.

- To mu nie wróci życia - powiedziała. - Wiem o tym. To nawet nie sprawi, że poczujemy się lepiej. Myślę jednak, że mimo wszystko musimy się dowiedzieć.

- Dlaczego? - zapytał.

- Nie wiem.

Ron skinął głową. Wszedł do pokoju i zaczął pochylać się do niej. Przez moment myślała, że weźmie ją w ramiona i zesztywniała na samą myśl. Widząc to, znieruchomiał, zamrugał i wyprostował się.

- Lepiej już pójdę - powiedział.

Odwrócił się i wyszedł. Betsy wyjęła z kieszeni telefon. Podłączyła ładowarkę i włączyła aparat. Wciąż ściskając go w dłoni, zwinęła się w kłębek i znów zaczęła płakać. Pomyślała o swoim synu, którego znaleziono w takiej samej płodowej pozycji - czyżby to było dziedziczne? - na tym zimnym i twardym dachu.

Sprawdziła wykaz połączeń w telefonie Spencera. Żadnych niespodzianek. Robiła to już przedtem, ale nie w ciągu kilku ostatnich tygodni. Tamtej nocy Spencer trzy razy dzwonił do Adama Baye’a. Po raz ostami godzinę przed wysłaniem wiadomości tekstowej o samobójstwie. Połączenie trwało zaledwie minutę. Adam powiedział, że Spencer zostawił mu kilka niejasnych słów w poczcie głosowej. Teraz zastanawiała się, czy mówił prawdę.

Policja znalazła ten telefon na dachu, obok ciała Spencera.

Betsy trzymała go teraz. Zamknęła oczy. Prawie zasnęła, balansując na granicy snu i jawy, kiedy zadzwonił telefon. Przez moment myślała, że to komórka Spencera, lecz to dzwonił aparat stacjonarny.

Betsy miała ochotę pozwolić, by włączyła się poczta głosowa, lecz mogła to być Tia Baye. Jakoś zdołała podnieść się z podłogi. W pokoju Spencera stał drugi aparat. Spojrzała na wyświetlacz i zobaczyła nieznajomy numer.

- Halo? Cisza.

- Halo?

Nagle usłyszała łamiący się, chłopięcy głos.

- Widziałem panią i moją mamę na dachu.

Betsy gwałtownie usiadła.

- Adam?

- Tak mi przykro, pani Hill.

- Skąd dzwonisz? - zapytała.

- Z budki.

- Skąd?

Usłyszała płacz.

- Adam?

- Spencer i ja spotykaliśmy się na waszym podwórku za domem. W tym lasku, gdzie kiedyś była huśtawka. Wie pani gdzie?

- Tak.

- Możemy się tam spotkać.

- Dobrze, kiedy?

- Lubiliśmy tam chodzić, ponieważ widać każdego, kto się zbliża. Jeśli komuś pani powie, zobaczę. Niech pani obieca, że nikomu nie powie.

- Obiecuję. Kiedy?

- Za godzinę.





- W porządku.

- Pani Hill?

- Tak?

- To, co się stało ze Spencerem - powiedział Adam. - To moja wina.

■ ■ ■

Gdy tylko Mike i Tia wjechali na swoją ulicę, zobaczyli długowłosego mężczyznę z brudnymi paznokciami przechadzającego się po ich trawniku.

- Czy to nie ten Brett z twojego biura? Tia skinęła głową.

- Sprawdzał dla mnie e-maila. Tego o prywatce u Huffów.

Wjechali na podjazd. Susan i Dante Lorimanowie też byli przed domem. Dante pomachał do nich. Mike odpowiedział mu tym samym. Popatrzył na Susan. Z wysiłkiem podniosła rękę i poszła do drzwi swego domu. Mike znów pomachał i się odwrócił. Nie miał teraz na to czasu.

Odezwał się jego telefon. Mike spojrzał na numer i zmarszczył brwi.

- Kto to? - spytała Tia.

- Ilene - odparł. - Federalni ją też przesłuchiwali. Powinienem odebrać.

Skinęła głową.

- Ja porozmawiam z Brettem.

Tia wysiadła z samochodu. Brett wciąż chodził tam i z powrotem, ożywiony, mówiąc do siebie. Zawołała go. Przystanął.

- Ktoś miesza ci w głowie, Tia - powiedział.

- Jak to?

- Muszę pójść i sprawdzić komputer Adama, żeby mieć pewność.

Tia miała ochotę zadać mu kilka pytań, ale byłaby to tylko strata czasu. Otworzyła drzwi i wpuściła Bretta. Znał drogę.

- Mówiliście komuś, co umieściłem w jego komputerze? - zapytał.

- O tym programie szpiegowskim? Nie. No wiesz, dopiero zeszłej nocy. Kiedy przesłuchiwała nas policja.

- A przedtem? Mówiliście komuś?

- Nie. Nie byliśmy z Mikiem z tego specjalnie dumni. Och, poczekaj, powiedzieliśmy o tym naszemu przyjacielowi, Mo.

- Komu?

- To jakby ojciec chrzestny Adama. Nigdy nie skrzywdziłby naszego syna.

Brett wzruszył ramionami. Byli już w pokoju Adama. Komputer był włączony. Brett zaczął stukać w klawiaturę. Wywołał skrzynkę pocztową Adama i uruchomił jakiś program. Po ekranie zaczęły przewijać się symbole. Tia patrzyła na nie, nic nie rozumiejąc.

- Co próbujesz znaleźć?

Odgarnął zlepione kosmyki włosów za uszy i wpatrywał się w ekran.

- Zaczekaj. E-mail, o który pytałaś, został skasowany, pamiętasz? Ja tylko chcę sprawdzić, czy był ustawiony na zdalną wysyłkę, ale nie, zatem... - Zamilkł. - Chwila... w porządku, jest.

- Co jest?

- To dziwne, nic więcej. Mówisz, że Adam był poza domem, kiedy otrzymał ten e-mail. Jednak my wiemy, że ta wiadomość została odczytana na jego komputerze, prawda?

- Prawda.

- Masz jakichś kandydatów?

- Naprawdę nie. Nikogo z nas nie było w domu.

- I właśnie to jest najciekawsze. Ta wiadomość nie tylko została odczytana na komputerze Adama, ale i wysłana z niego.

Tia się skrzywiła.

- Zatem ktoś się włamał, włączył jego komputer, wysłał mu z tego komputera list o prywatce u Huffów, otworzył tę wiadomość, a potem ją skasował?

- Mniej więcej tak to wygląda.

- Po co ktoś miałby to robić?

Brett wzruszył ramionami.

- Przychodzi mi na myśl tylko jedno: ktoś chciał ci namieszać w głowie.

- Przecież nikt nie wiedział o E-SpyRight. Poza Mikiem, mną i Mo oraz... - Spróbowała spojrzeć mu w oczy, ale odwrócił wzrok. - Oraz tobą.

- Hej, nie patrz tak na mnie.

- Powiedziałeś Hester Crimstein.

- Przykro mi z tego powodu. Jednak to jedyna osoba, której powiedziałem.

Tia się zamyśliła. A potem popatrzyła na Bretta z jego brudnymi paznokciami, dwudniowym zarostem oraz modną, aczkolwiek cieniutką koszulką i zaczęła się zastanawiać, dlaczego powierzyła to zadanie temu człowiekowi, którego wcale tak dobrze nie znała, i czy nie postąpiła głupio.

Skąd mogła wiedzieć, że cokolwiek z tego, co jej mówił, jest prawdą?

Pokazał jej, że mogła się zalogować i sprawdzać raporty nawet z tak odległego Bostonu. Czy nie było prawdopodobne, że założył sobie hasło pozwalające mu wchodzić do programu i czytać raporty? Skąd mogła wiedzieć, że tego nie robił? Czy w ogóle ktokolwiek wie, co znajduje się w jego komputerze? Firmy umieszczają w nich oprogramowanie szpiegowskie, żeby sprawdzać, jakie odwiedzasz witryny. Sklepy wydają karty rabatowe, żeby wiedzieć, co kupujesz. Bóg wie, co firmy komputerowe ładują na twarde dyski podczas przeformatowania. Wyszukiwarki zapisują, czego szukałeś, a przy dzisiejszych kosztach przechowywania danych nie muszą ich nigdy kasować.

Czy nie było prawdopodobne, że Brett może wiedzieć więcej, niż mówi?

■ ■ ■

- Halo?

- Mike? - odezwała się Ilene Goldfarb.

Mike patrzył, jak Tia i Brett wchodzą do domu. Przycisnął telefon do ucha.

- Co się dzieje? - zapytał wspólniczkę.

- Rozmawiałam z Susan Loriman o biologicznym ojcu Lucasa.

To zaskoczyło Mike’a.

- Kiedy?

- Dzisiaj. Zadzwoniła do mnie. Spotkałyśmy się na obiedzie.

- I?

- I to ślepa uliczka.

- Prawdziwy ojciec?

- Tak.

- Jak to?

- Chciała, żeby zostało to między nami.

- Nazwisko ojca? Niedobrze.

- Nie chodzi o nazwisko ojca.

- To o co?

- Podała mi powód, dla którego akurat to podejście absolutnie nic nam nie da.

- Nie nadążam - rzekł Mike.

- Po prostu mi zaufaj. Wyjaśniła mi sytuację. To ślepy zaułek.

- Nie rozumiem, jak to możliwe.

- Ja też nie rozumiałam, dopóki Susan mi tego nie wyjaśniła.

- I chce, żeby ten powód zachować w tajemnicy?

- Zgadza się.

- Zatem zakładam, że to coś kłopotliwego. Dlatego chciała porozmawiać z tobą, a nie ze mną.

- Nie nazwałabym tego kłopotliwym.

- A jak?

- To brzmi tak, jakbyś nie ufał mojej ocenie sytuacji.

Mike przyłożył komórkę do drugiego ucha.

- Zwykle, Ilene, zaufałbym ci, nawet gdyby chodziło o moje życie.

- Jednak...?

- Jednak właśnie byłem przesłuchiwany przez połączone siły DEA i prokuratury.

Cisza.

- Z tobą też rozmawiali, prawda? - zapytał Mike.

- Owszem.

- Dlaczego mi nie powiedziałaś?

- Ponieważ mi zabronili. Powiedzieli, że rozmawiając z tobą, zaszkodziłabym ważnemu śledztwu. Zagrozili mi procesem sądowym i utratą praktyki, jeśli coś ci powiem.

Mike milczał.

- Pamiętaj o tym - dodała Ilene z odrobiną irytacji w głosie - że moje nazwisko również widnieje na tych receptach.

- Wiem.

- Co się, do diabła, dzieje, Mike?

- To długa historia.

- Czy zrobiłeś to, co oni utrzymują?

- Proszę, powiedz mi, że nie pytasz poważnie.

- Pokazali mi nasze recepty. Dali mi listę przepisanych środków. Żaden z tych ludzi nie jest naszym pacjentem. Do diabła, połowy tych specyfików nigdy nie przepisujemy.

- Wiem.

- Tu chodzi i o moją karierę. Ja otworzyłam tę praktykę. Wiesz, co ona dla mnie znaczy.

W jej głosie usłyszał nutę żalu, którego źródłem były jakieś głębsze powody.

- Przykro mi, Ilene. Ja też próbuję jakoś dojść z tym do ładu.

- Myślę, że należy mi się coś więcej niż tylko „to długa historia”.

- Prawdę mówiąc, sam jeszcze nie wiem, o co chodzi. Adam zaginął. Muszę go odnaleźć.

- Jak to zaginął?

Szybko zapoznał ją z faktami.

- Nie chcę zadawać oczywistego pytania - powiedziała, kiedy skończył.

- To nie zadawaj.

- Nie chcę stracić mojej praktyki, Mike.

- To nasza praktyka, Ilene.

- Racja. Zatem gdybym w jakiś sposób mogła pomóc znaleźć Adama... - zaczęła.

- Dam ci znać.

■ ■ ■

Nash zatrzymał furgonetkę przed apartamentem Pietry w Hawthorne.

Musieli odpocząć od siebie. Rozumiał to. Pojawiły się pęknięcia. Zawsze będą z sobą związani - nie w taki sposób jak on z Cassandrą, w żadnym razie. Jednak coś ich łączyło, jakaś więź, która raz po raz dawała o sobie znać. Zapewne zaczęło się to jako rodzaj rewanżu, wdzięczności za ocalenie z tamtego okropnego miejsca, ale może ona po prostu nie chciała, by ją ocalił. Może ocalenie stało się dla niej przekleństwem i teraz to on był jej dłużnikiem, a nie odwrotnie.

Pietra spojrzała za okno.

- Nash?

- Tak?

Podniosła dłoń do gardła.

- Ci żołnierze, którzy zamordowali moją rodzinę. I robili im te okropne rzeczy. I mnie...

Zamilkła.

- Słucham - powiedział.

- Myślisz, że wszyscy ci żołnierze byli mordercami, gwałcicielami i sadystami, tak że robiliby takie rzeczy, nawet gdyby nie było wojny?

Nash nic nie powiedział.

- Ten, którego złapaliśmy, był piekarzem - kontynuowała. - Kupowaliśmy w jego sklepie. Cała nasza rodzina. Uśmiechał się. Dawał nam lizaki.

- Do czego zmierzasz?

- Gdyby nie wojna, oni żyliby normalnie. Byliby piekarzami, kowalami lub stolarzami. Nie zabójcami.

- I myślisz, że ciebie też to dotyczy? Sądzisz, że nadal byłabyś aktorką?

- Nie pytam o siebie, tylko o tych żołnierzy.

- Dobrze, w porządku. Jeśli dobrze zrozumiałem, uważasz, że presja wojny wyjaśnia ich zachowanie.

- A ty tak nie uważasz?

- Nie.

Powoli obróciła głowę i spojrzała na niego.

- Dlaczego nie?

- Ty twierdzisz, że wojna zmusiła ich do postępowania sprzecznego z ich naturą.

- Tak.

- Może jednak było wprost przeciwnie. Może wojna wyzwoliła ich prawdziwą naturę. Może to społeczeństwo, a nie wojna, zmusza człowieka do zachowania sprzecznego z jego naturą.

Pietra otworzyła drzwi i wysiadła. Patrzył, jak znika w budynku. Uruchomił silnik i ruszył do swego następnego miejsca przeznaczenia. Pół godziny później zaparkował na bocznej uliczce między dwoma domami wyglądającymi na puste. Nie chciał, by ktoś zauważył furgonetkę na parkingu.

Przykleił sztuczne wąsy i nałożył czapeczkę baseballową. Przeszedł trzy przecznice dalej do dużego budynku z cegły, który sprawiał wrażenie opuszczonego. Nash był pewien, że drzwi frontowe są zamknięte. Jednak w bocznych drzwiach tkwiło pudełko zapałek, które je blokowało. Otworzył drzwi i ruszył schodami w dół.

Korytarz był obwieszony dziecinnymi pracami, głównie rysunkami. Na tablicy wisiało kilka wypracowań. Nash przystanął i przeczytał kilka z nich. Były napisane przez trzecioklasistów i wszystkie opisywały ich samych. Tego dzisiaj uczy się dzieci. Myśl tylko o sobie. Jesteś fascynujący. Jesteś kimś wyjątkowym, jedynym i nikt, ale to absolutnie nikt nie jest zwyczajny, co - jeśli się zastanowić - czyni wszystkich zwyczajnymi.

Wszedł do klasy na dole. Joe Lewiston siedział ze skrzyżowanymi nogami na podłodze. W ręku miał kilka kartek, a w oczach łzy. Spojrzał na wchodzącego Nasha.

- To na nic - powiedział Joe Lewiston. - Ona wciąż przysyła mi te e-maile.

32

Muse ostrożnie przesłuchała córkę Marianne Gillespie, ale Yasmin nic nie wiedziała.

Yasmin nie widziała się z matką. Nawet nie wiedziała, że ona wróciła do miasta.

- Myślałam, że jest w Los Angeles - powiedziała.

- Tak ci mówiła? - spytała Muse.

- Tak. - I zaraz się poprawiła: - No, przysłała mi e-mail.

Muse przypomniała sobie, że Guy Novak mówił to samo.

- Masz go jeszcze?

- Mogę sprawdzić. Czy Marianne nic nie jest?

- Mówisz do matki po imieniu?

Yasmin wzruszyła ramionami.

- Ona naprawdę nie chciała być matką. Doszłam do wniosku, że po co jej o tym przypominać? Dlatego nazywam ją Marianne.

Szybko dorastają, pomyślała Muse.

- Masz jeszcze ten e-mail? - zapytała ponownie.

- Tak sądzę. Zapewne jest w moim komputerze.

- Chciałabym, żebyś wydrukowała mi kopię.

Yasmin zmarszczyła brwi.

- Jednak nie powie mi pani, o co chodzi.

To nie było pytanie.

- Jeszcze nie ma powodu do niepokoju.

- Rozumiem. Nie chce pani niepokoić dziecinki. Gdyby chodziło o pani matkę, a pani byłaby w moim wieku, nie chciałaby pani wiedzieć?

- Masz rację. Jednak powtarzam, jeszcze nie wiemy. Twój ojciec wkrótce wróci. Teraz naprawdę chciałabym zobaczyć ten e-mail.

Yasmin poszła po schodach na górę. Jej przyjaciółka została na dole. Zwykle Muse wolałaby przesłuchiwać Yasmin samą, lecz przyjaciółka wydawała się działać na nią uspokajająco.

- Jak się nazywasz? - zapytała Muse.

- Jill Baye.

- Jill, spotkałaś kiedyś mamę Yasmin?

- Tak, kilka razy.

- Wyglądasz na zaniepokojoną.

Jill skrzywiła się.

- Policjantka wypytuje mnie o matkę mojej przyjaciółki. Nie powinnam się niepokoić?

Ach, te dzieci.

Yasmin zbiegła po schodach z kartką w dłoni.

- Jest.

Muse zaczęła czytać.

Cześć! Wyjeżdżam na kilka tygodni do Los Angeles. Skontaktuję się, kiedy wrócę.

To tak wiele wyjaśniało. Muse zastanawiała się, dlaczego nikt nie zgłosił zaginięcia NN. To proste. Mieszkała sama na Florydzie. Ze względu na jej styl życia i ten e-mail, no cóż, mogły upłynąć miesiące, jeśli nie lata, zanim ktoś domyśliłby się, że padła ofiarą zbrodni.

- Czy to pomoże? - spytała Yasmin.

- Tak, dziękuję ci.

W oczach Yasmin zalśniły łzy.

- Ona wciąż jest moją mamą, wie pani?

- Tak, wiem.

- I kocha mnie. - Yasmin zaczęła płakać. Muse zrobiła krok naprzód, ale dziewczynka powstrzymała ją, podnosząc dłoń. - Ona po prostu nie umie być matką. Stara się. Tylko jej nie wychodzi.

- W porządku. Ja jej nie osądzam ani nic takiego.

- To proszę mi powiedzieć, co się stało. Proszę!

- Nie mogę - powiedziała Muse.

- Coś złego, prawda? Przynajmniej tyle może mi pani powiedzieć. Coś złego?

Muse chciała być z nią szczera, lecz nie była to odpowiednia chwila ani miejsce.

- Twój ojciec wkrótce tu będzie. Ja muszę wracać do pracy.

■ ■ ■

- Uspokój się - powiedział Nash.

Joe Lewiston jednym płynnym ruchem podniósł się z podłogi. Nash pomyślał, że nauczyciele muszą często to robić.

- Przepraszam. Nie powinienem cię w to wciągać.

- Dobrze zrobiłeś, dzwoniąc do mnie.

Nash spojrzał na swojego dawnego szwagra. Mówisz „dawnego”, ponieważ słowo „były” sugeruje rozwód. Cassandra Lewiston, jego ukochana żona, miała pięciu braci. Joe Lewiston był najmłodszym i najbardziej przez nią kochanym. Gdy najstarszy, Curtis, został zamordowany ponad dziesięć lat temu, Cassandra bardzo to przeżyła. Przepłakała wiele dni, nie wstając z łóżka i czasem, chociaż wiedział, jak bardzo jest to nieracjonalne, Nash zastanawiał się, czy nie dlatego zachorowała. Może tak bardzo opłakiwała swojego brata, że to osłabiło jej układ odpornościowy. Może rak jest w nas wszystkich, te wysysające życie komórki, które czekają na chwilę, gdy nasz opór osłabnie - wtedy atakują.

- Obiecuję, że dowiem się, kto zabił Curtisa - powiedział swojej ukochanej Nash.

Jednak nie dotrzymał słowa, chociaż dla Cassandry nie miało to znaczenia. Nie była mściwa. Po prostu brakowało jej starszego brata. Tak więc Nash obiecał jej coś wtedy. Przysiągł, że nigdy nie pozwoli jej tak cierpieć. Będzie chronił tych, których ona kocha. Będzie ich zawsze bronił.

Ponownie obiecał to, kiedy umierała.

Wydawało się, że przyniosło jej ulgę.

- Będziesz zawsze przy nich? - zapytała Cassandra.

- Tak.

- A oni będą przy tobie.

Na to nie odpowiedział.

Joe podszedł do niego. Nash popatrzył na klasę. Pod wieloma względami nie zmieniła się od czasu, gdy był tu uczniem. Na ścianach wciąż wisiały wykaligrafowane regułki oraz pochyło małe i duże litery alfabetu. Wszędzie widniały kolorowe kleksy. Na sznurze do bielizny suszyły się ostatnie malunki.

- Stało się jeszcze coś - rzekł Joe.

- Mów.

- Guy Novak wciąż przejeżdża koło mojego domu. Zwalnia i się gapi. Myślę, że to przeraża Dolly i Allie.

- Od kiedy?

- Robi to już od tygodnia.

- Dlaczego nie powiedziałeś mi wcześniej?

- Nie sądziłem, że to ważne. Myślałem, że przestanie.

Nash zamknął oczy.

- A dlaczego teraz myślisz, że to ważne?

- Ponieważ dziś rano Dolly naprawdę się zdenerwowała, kiedy to zrobił.

- Guy Novak przejechał dziś pod waszym domem?

- Tak.

- I uważasz, że w ten sposób próbuje was nękać?

- A jak byś to nazwał?

Nash potrząsnął głową.

- Myliliśmy się od samego początku.

- Jak to?

Jednak nie było sensu wyjaśniać. Dolly Lewiston wciąż otrzymywała e-maile. To mogło oznaczać tylko jedno. Marianne ich nie wysyłała, chociaż tak powiedziała po długich męczarniach.

Robił to Guy Novak.

Nash pomyślał o Cassandrze i swojej obietnicy. Teraz już wiedział, co będzie musiał zrobić, żeby uporać się z tym problemem.

- Jestem głupcem - powiedział Joe Lewiston.

- Posłuchaj mnie, Joe.

Był taki wystraszony. Nash cieszył się, że Cassandra nigdy nie widziała swojego młodszego brata w takim stanie. Pomyślał o tym, jak wyglądała pod koniec. Wypadły jej włosy. Skóra pożółkła. Miała otwarte rany na głowie i twarzy. Przestała panować nad zwieraczami. Czasem ból wydawał się nie do zniesienia, ale kazała mu obiecać, że nie będzie się wtrącał. Wydymała usta i wytrzeszczała oczy, jakby stalowe szpony szarpały ją od środka na strzępy. Pod koniec miała tak owrzodzoną jamę ustną, że nie mogła już mówić. Nash siedział przy niej, patrzył i czuł tylko wściekłość.

- Wszystko będzie dobrze, Joe.

- Co chcesz zrobić?

- Nie przejmuj się tym, dobrze? Wszystko będzie w porządku. Obiecuję.

■ ■ ■

Betsy Hill czekała na Adama w zagajniku za domem.

Ten lasek znajdował się na terenie ich posiadłości, ale nigdy nie chciało im się go uporządkować. Przed kilkoma laty ona i Ron zastanawiali się nad wykarczowaniem go i wykopaniem basenu, lecz koszt takiego przedsięwzięcia byłby spory, a bliźniaczki były jeszcze za małe. Tak więc nigdy do tego nie doszło. Kiedy Spencer miał dziewięć lat, Ron zbudował mu tutaj fort. Dzieciaki bawiły się w nim. Stała tu także stara huśtawka, którą kupili u Searsa. Obie konstrukcje już dawno się rozpadły, ale kiedy Betsy dobrze się przyjrzała, zobaczyła jeszcze porozsypywane gwoździe i zardzewiałe rurki.

Minęło kilka lat i Spencer zaczął przesiadywać tu ze swoimi przyjaciółmi. Kiedyś Betsy znalazła tu butelki po piwie. Zastanawiała się, czy poruszyć ten temat, lecz ilekroć próbowała, on jeszcze bardziej się odsuwał. Był nastolatkiem i napił się piwa. Wielkie rzeczy.

- Pani Hill?

Odwróciła się i zobaczyła stojącego za nią Adama. Przyszedł z drugiej strony, od podwórka Kadisonów.

- Mój Boże - powiedziała. - Co ci się stało?

Twarz miał brudną i spuchniętą. Rękę owiniętą bandażem. I podartą koszulę.

- Nic mi nie jest.

Betsy usłuchała ostrzeżeń Adama i nie zawiadomiła jego rodziców. Bała się stracić szansę. Może źle postąpiła, ale w ciągu kilku minionych miesięcy podjęła tak wiele błędnych decyzji, że jedna więcej wydawała się nieistotna.

Mimo to musiała to powiedzieć.

- Twoi rodzice się niepokoją.

- Wiem.

- Co się stało, Adamie? Gdzie byłeś?

Pokręcił głową. Ten gest nie wiedzieć dlaczego przypomniał Betsy jego ojca. W miarę jak dzieci dorastają, staje się to coraz bardziej widoczne - nie tylko ich zewnętrzne podobieństwo do rodziców, lecz skłonność do takich samych zachowań. Adam był już duży, wyższy od ojca, prawie dorosły.

- Myślę, że to zdjęcie od dawna było na tej pamiątkowej stronie - powiedział Adam. - Nigdy tam nie zaglądam.

- Nie zaglądasz?

- Nie.

- Mogę spytać dlaczego?

- To dla mnie nie jest Spencer. Rozumie pani? Chcę powiedzieć, że nawet nie znam tych dziewczyn, które zrobiły tę stronę. Mam dość pamiątek. Nie muszę tam zaglądać.

- Czy wiesz, kto zrobił to zdjęcie?

- Chyba DJ Huff. Wie pani, nie mam pewności, ponieważ jestem w tle. Mam odwróconą głowę. Jednak DJ załadował wiele zdjęć na tę stronę. Pewnie przesłał wszystkie razem i nawet nie zauważył, że to jest z tamtej nocy.

- Co się stało, Adamie?

Zaczął płakać. Zaledwie kilka sekund wcześniej pomyślała, że jest prawie dorosły. Teraz mężczyzna znikł i wrócił chłopiec.

- Pokłóciliśmy się.

Betsy stała i czekała. Dzieliły ich prawie dwa metry, ale wyczuwała, jak mocno bije mu serce.

- To stąd miał tego siniaka na twarzy - powiedział Adam.

- Uderzyłeś go?

Kiwnął głową.

- Byłeś jego przyjacielem - powiedziała Betsy. - Dlaczego się pobiliście?

- Piliśmy i byliśmy podchmieleni. Pokłóciliśmy się o dziewczynę. Sprawy wymknęły się spod kontroli. Popychaliśmy się i chciał mnie uderzyć. Uchyliłem się i uderzyłem go w twarz.

- O dziewczynę?

Adam spuścił oczy.

- Kto jeszcze przy tym był? - zapytała.

Adam potrząsnął głową.

- To nie ma znaczenia.

- Dla mnie ma.

- Nie powinno. To ze mną się pobił.

Betsy próbowała to sobie wyobrazić. Jej syn. Jej piękny syn w swoim ostatnim dniu na tym świecie, a jego najlepszy przyjaciel uderzył go w twarz. Próbowała powiedzieć to spokojnie, ale nie zdołała.

- Nie rozumiem tego. Gdzie wtedy byliście?

- Mieliśmy być w Bronksie. Jest tam taki klub. Wpuszczają nastolatków.

- W Bronksie?

- Jednak Spencer i ja pobiliśmy się, zanim tam pojechaliśmy. Uderzyłem go i obrzuciłem wyzwiskami. Byłem wściekły. A wtedy on uciekł. Powinienem za nim pobiec. Nie zrobiłem tego. Pozwoliłem mu uciec. Powinienem wiedzieć, co zrobi.

Betsy Hill tylko stała tam, odrętwiała. Przypomniała sobie, co powiedział Ron, o tym, że nikt nie zmuszał ich syna, by kradł z domu wódkę i lekarstwa.

- Kto zabił mojego chłopca? - zapytała.

Jednak wiedziała.

Wiedziała od początku. Szukała wytłumaczenia niewytłumaczalnego i może je znajdzie, lecz ludzkie zachowanie zazwyczaj jest bardziej skomplikowane. Z dwóch braci wychowanych dokładnie w taki sam sposób jeden będzie porządnym człowiekiem, a drugi mordercą. Niektórzy ludzie przypiszą to „wrodzonym uwarunkowaniom”, przewadze natury nad wychowaniem, ale czasem nawet nie to jest powodem - tylko jakieś przypadkowe wydarzenie zmieniające życie, coś niesione z wiatrem, co wpływa na chemiczne przemiany w mózgu, jakiś drobiazg, a potem po tragedii szukamy wyjaśnień i może jakieś znajdujemy, ale to tylko teoretyzowanie po fakcie.

- Powiedz mi co się stało, Adamie.

- Później próbował do mnie dzwonić - rzekł Adam. - Stąd te połączenia w wykazie. Widziałem, że to on. Nie odbierałem. Pozwalałem, by włączała się poczta głosowa. On już był nietrzeźwy. Był przygnębiony i zdesperowany, a ja powinienem to wiedzieć. Powinienem mu przebaczyć. Nie zrobiłem tego. Potem zostawił mi ostatnią wiadomość. Powiedział, że przeprasza i wie, jak z tego wybrnąć. Już wcześniej myślał o samobójstwie. Wszyscy o tym mówimy. Jednak z nim było inaczej. Bardziej serio. A ja się z nim pobiłem. Wyzywałem go i powiedziałem, że nigdy mu nie wybaczę.

Betsy Hill potrząsnęła głową.

- Był dobrym dzieciakiem, pani Hill.

- To on wynosił lekarstwa z naszego domu, z naszej apteczki... - powiedziała bardziej do siebie niż do niego.

- Wiem. Jak my wszyscy.

Jego słowa wstrząsnęły nią, uniemożliwiły zebranie myśli.

- Dziewczyna? Pobiliście się o dziewczynę?

- To moja wina - rzekł Adam. - Straciłem panowanie nad sobą. Nie dopilnowałem go. Za późno wysłuchałem jego wiadomości. Wtedy natychmiast poszedłem na dach. Jednak on już nie żył.

- Ty go znalazłeś?

Skinął głową.

- I nikomu nie powiedziałeś?

- To było tchórzliwe. Jednak dłużej nie mogę. Teraz to się skończy.

- Co się skończy?

- Tak mi przykro, pani Hill. Nie zdołałem go uratować.

- Ja też nie, Adamie - odparła Betsy.

Zrobiła krok ku niemu, ale Adam pokręcił głową.

- Teraz to się skończy - powtórzył.

Cofnął się, odwrócił i uciekł.

33

Paul Copeland stał przed gąszczem mikrofonów.

- Potrzebujemy waszej pomocy w odnalezieniu zaginionej kobiety, Reby Cordovy - powiedział.

Muse obserwowała to z boku. Na ekranach monitorów pojawiło się boleśnie słodkie zdjęcie Reby. Jej uśmiech był z rodzaju tych, które wywołują uśmiech na twarzach innych lub wprost przeciwnie, w takiej sytuacji jak ta, łamią serca. Na dole ekranu widniał numer telefonu.

- Potrzebujemy także pomocy w ustaleniu miejsca pobytu tej kobiety.

Teraz pokazano fotografię z kamery wideo w sklepie Target.

- Oto osoba, której poszukujemy. Jeśli ktoś ma o niej jakieś informacje, prosimy zadzwonić pod niżej podany numer telefonu.

Teraz zaczną wydzwaniać świry, lecz z punktu widzenia Muse w tej sytuacji potencjalne korzyści przewyższały straty. Wątpiła, by ktoś widział Rebę Cordovę, lecz istniała spora szansa, że ktoś może rozpoznać kobietę ze zdjęcia w sklepie. A przynajmniej taką Muse miała nadzieję.

Neil Cordova stał obok Paula. Przed nim stały córki jego i Reby.

Cordova miał podniesioną głowę, ale widać było, że drży. Dziewczynki były przejmująco śliczne, wielkookie, jak te, które widuje się chwiejnie wychodzące z wypalonych budynków na materiałach nakręconych podczas działań wojennych. Media, oczywiście, uwielbiały to - tę fotogeniczną, zasmuconą rodzinę. Cope powiedział Cordovie, że nie musi brać udziału w tej konferencji albo może przyjść sam, bez dzieci. Neil Cordova tylko pokręcił głową.

- Wszyscy musimy zrobić, co w naszej mocy, żeby ją uratować - rzekł do Cope’a - inaczej dziewczynki wyrzucałyby to sobie później.

- To będzie stresujące - ostrzegł Cope.

- Jeżeli ich matka nie żyje i tak będą cierpiały. Chcę, żeby przynajmniej wiedziały, że zrobiliśmy wszystko, co mogliśmy.

Muse poczuła wibrowanie komórki. Sprawdziła i zobaczyła, że to Clarence Morrow dzwoni z kostnicy. Cholera, najwyższy czas.

- To ciało Marianne Gillespie - oznajmił. - Jej były mąż jest tego zupełnie pewny.

Muse wysunęła się pół kroku, tylko tyle, żeby Cope ją zauważył. Kiedy spojrzał na nią, nieznacznie skinęła głową. Cope odwrócił się z powrotem do mikrofonów.

- Ponadto zidentyfikowaliśmy ciało osoby, której śmierć może mieć związek ze zniknięciem pani Cordovy. Niejaka Marianne Gillespie...

Muse znów zajęła się swoim telefonem.

- Przesłuchaliście Novaka?

- Tak. Nie sądzę, żeby był w to zamieszany, a ty?

- Nie.

- Nie miał motywu. Jego przyjaciółka nie jest tą kobietą ze sklepu, a jego wygląd nie pasuje do rysopisu faceta w furgonetce.

- Zawieź go do domu. Niech spokojnie powie o tym córce.

- Już jadę. Novak już zadzwonił do swojej przyjaciółki, żeby trzymała dziewczynki z daleka od mediów do jego powrotu.

Na monitorze pojawiło się zdjęcie Marianne Gillespie. Dziwne, ale Novak nie miał żadnych fotografii swojej byłej, lecz zeszłej wiosny Reba Cordova odwiedziła Marianne na Florydzie i zrobiła kilka zdjęć. To wykonano przy basenie i Marianne miała na sobie bikini, lecz na użytek mediów wycięli samą głowę. Muse zauważyła, że Marianne była prawdziwą seksbombą, aczkolwiek taką, która zapewne pamiętała lepsze dni. Jej ciało nie było już tak jędrne jak kiedyś, ale wciąż coś w sobie miała.

Neil Cordova w końcu wystąpił, aby przemówić. Flesze zamigotały w stroboskopowym tempie, które zawsze zaskakiwało nieprzyzwyczajonych. Cordova zamrugał. Teraz wydawał się spokojniejszy, starał się opanować. Powiedział, że kocha swoją żonę, która jest cudowną matką, i jeśli ktoś ma jakieś informacje, niech zadzwoni pod numer podany na ekranie.

- Psst.

Muse się odwróciła. To był Frank Tremont. Machał rękę, przywołując ją do siebie.

- Mamy coś - powiedział.

- Już?

- Zadzwoniła wdowa po policjancie z Hawthorne. Mówi, że ta kobieta ze zdjęcia w sklepie mieszka sama piętro niżej. Podobno jest cudzoziemką i ma na imię Pietra.

■ ■ ■

Wychodząc ze szkoły, Joe Lewiston sprawdził w sekretariacie swoją skrytkę pocztową. Znalazł w niej jeszcze jedną ulotkę oraz list od rodziny Lorimanów z prośbą o pomoc w znalezieniu dawcy dla ich syna Lucasa. Joe nigdy nie uczył żadnego dziecka Lorimanów, ale widywał tu ich matkę. Nauczyciele mogli udawać, że są ponad to, ale zawsze dostrzegają ładne matki. Susan Loriman była jedną z nich.

Ulotka - trzecia, którą widział - głosiła, że w przyszły piątek „wykwalifikowany personel medyczny” przyjdzie do szkoły pobrać próbki krwi.

„Prosimy, miejcie serce i pomóżcie uratować Lucasowi życie...”.

Joe poczuł się okropnie. Lorimanowie robili wszystko, żeby uratować życie swojemu dziecku. Pani Loriman przysłała mu e-mail i zadzwoniła do niego, prosząc o pomoc. „Wiem, że nie uczył pan żadnego z moich dzieci, ale wszyscy w szkole uważają pana za przywódcę”. Joe pomyślał, samolubnie, ponieważ wszyscy ludzie są samolubni, że może to poprawi jego sytuację po tej przykrej sprawie z Yasmin, a przynajmniej pozwoli mu pozbyć się poczucia winy. Pomyślał o swoim dziecku, wyobraził sobie małą Allie w szpitalu, podłączoną do aparatury, chorą i cierpiącą. Pod wpływem tej myśli powinien spojrzeć na swoje problemy z dystansu, ale tak się nie stało. Komuś zawsze jest gorzej niż tobie. To jakoś nigdy go specjalnie nie pocieszało.

Jechał i myślał o Nashu. Joe miał jeszcze trzech starszych braci, ale polegał na Nashu bardziej niż na którymkolwiek z nich. Nash i Cassie wydawali się nie pasować do siebie, ale kiedy byli razem, stanowili jedność. Słyszał, że czasem tak się zdarza, ale nigdy nie widział tego ani przedtem, ani potem. Bóg wie, że z nim i Dolly tak nie było.

Chociaż brzmiało to ckliwie, Cassie i Nash naprawdę stanowili idealną parę.

Kiedy Cassie umarła, było to tragedią nie do opisania. Po prostu nie dopuszczał do siebie myśli, że to się zdarzy. Nawet znając diagnozę, nawet widząc przerażające skutki choroby, nie wiedzieć czemu myślał, że Cassie z tego wyjdzie. Kiedy zabrała ją śmierć, nie powinno to już być zaskoczeniem. Jednak było.

Joe widział, że Nash zmienił się nawet bardziej niż ona. Może tak jest, kiedy los rozdziela dwoje tak bliskich osób, obie coś tracą. W Nashu był chłód, który teraz dziwnie krzepił Joego, ponieważ tak niewiele osób obchodziło Nasha. Mili ludzie udają, że są tacy dla wszystkich, lecz w prawdziwych tarapatach, takich jak teraz, człowiek potrzebuje silnego przyjaciela, któremu na sercu leży jego dobro, który nie dba o to, co słuszne lub nie, i chce jedynie wiedzieć, że bliska mu osoba jest bezpieczna.

Taki był Nash.

- Obiecałem Cassandrze, że będę was chronił - wyjaśnił mu Nash po pogrzebie.

W ustach kogoś innego zabrzmiałoby to dziwnie lub niepokojąco, lecz Nash nie rzucał słów na wiatr. To było przerażające i krzepiące, a dla kogoś takiego jak Joe, niewysportowanego syna ignorowanego przez wymagającego ojca, znaczyło bardzo wiele.

Kiedy Joe wszedł do domu, zobaczył Dolly przy komputerze. Miała dziwną minę.

- Gdzie byłeś? - zapytała.

- W szkole.

- Po co?

- Chciałem nadrobić zaległości.

- Moja poczta elektroniczna nadal nie działa.

- Przyjrzę się temu jeszcze raz.

Dolly wstała.

- Napijesz się herbaty?

- Chętnie, dziękuję.

Pocałowała go w policzek. Joe usiadł przy komputerze. Zaczekał, aż żona wyjdzie z pokoju, po czym wszedł na swoje konto. Już miał sprawdzić e-maile, gdy coś na witrynie przykuło jego uwagę.

Na głównej stronie pojawiały się „najważniejsze zdjęcia dnia”. Migawki ze świata, a po nich lokalne, sportowe i inne. Jego wzrok przykuło jedno z lokalnych zdjęć. Teraz znikło, zastąpione innym, pokazującym New York Knicks.

Joe nacisnął strzałkę powrotu i znalazł to zdjęcie.

Fotografia mężczyzny z dwiema dziewczynkami. Rozpoznał jedną z nich. Nie była jego uczennicą, ale chodziła do tej szkoły. A przynajmniej była podobna do dziewczynki, która chodziła. Wyświetlił opis.

„Zaginiona bez wieści” - głosił nagłówek.

Zobaczył nazwisko. Reba Cordova. Znał ją. Należała do szkolnej komisji bibliotecznej, której Joe był koordynatorem. Pamiętał jej uśmiechniętą twarz.

Zaginęła?

Potem przeczytał tekst poniżej, o możliwym powiązaniu ze zwłokami ostatnio znalezionymi w Newark. Przeczytał nazwisko ofiary i zaparło mu dech.

Dobry Boży, co on narobił?

Joe Lewiston pobiegł do łazienki i zwymiotował. Potem złapał telefon i wybrał numer Nasha.

34

Ron Hill najpierw upewnił się, że Betsy i bliźniaczek nie ma w domu. Później poszedł do pokoju nieżyjącego syna.

Nie chciał, by ktoś wiedział.

Oparł się o framugę. Spoglądał na łóżko, jakby chciał przywołać obraz syna - jakby patrząc tak usilnie, mógł sprawić, że zmaterializowałby się tam Spencer, leżący na plecach i jak zwykle patrzący w sufit, milczący i ze łzami w oczach.

Dlaczego tego nie dostrzegli?

Spoglądasz wstecz i wiesz, że dzieciak zawsze był trochę ponury, zawsze trochę zbyt smutny, za cichy. Nie chcesz przyczepiać mu etykiety chorego na psychozę maniakalno-depresyjną. W końcu był jeszcze dzieckiem i uważałeś, że z tego wyrośnie. Teraz jednak, mądry po fakcie, Ron pamiętał, jak często przechodził obok pokoju syna i drzwi były zamknięte, więc otwierał je bez pukania - to jego dom, do licha, więc nie musiał pukać - a Spencer po prostu leżał na tym łóżku ze łzami w oczach i patrzył w sufit. Ron pytał: „Wszystko w porządku?”, a on odpowiadał: „Jasne, tato”, Ron zamykał drzwi i na tym się kończyło.

Co z niego za ojciec.

Winił się za to, czego nie dostrzegł w zachowaniu syna. Obwiniał się o to, że zostawił te proszki i wódkę tam, skąd syn tak łatwo mógł je zabrać. Jednak głównie winił się za to, że nie pomyślał.

Może przeżywał kryzys wieku średniego. Ron tak nie uważał. Sądził, że to zbyt wygodna, zbyt łatwa wymówka. Prawdę mówiąc, Ron nienawidził swojego życia. Nienawidził swojej pracy. Nienawidził powrotów do domu, niesłuchających go dzieci, nieustannych hałasów, nagłych wypraw do Home Depot po żarówki, zamartwiania się rachunkami za benzynę i oszczędzania na studia dzieci. Boże, jak pragnął się wyrwać. Jak on się w to wpakował? Jak pakuje się w to tylu mężczyzn? Chciał chaty w lesie, bo uwielbiał być sam, zaszyć się po prostu głęboko w lesie, gdzie nikt nie zdoła się do niego dodzwonić, gdzie można znaleźć sobie polanę, wystawić twarz do słońca i poczuć jego ciepło.

Tak więc pragnął ucieczki od swojego życia i bach!, Bóg wysłuchał jego modlitw, zabijając mu syna.

Przerażało go przebywanie tutaj, w tym domu, w tej trumnie. Betsy nigdy się stąd nie wyprowadzi. On nie potrafił znaleźć wspólnego języka z bliźniaczkami. Mężczyzna pozostaje z poczucia obowiązku, ale po co? Jaki jest tego sens? Poświęcasz swoje szczęście, łudząc się, że dzięki temu następnemu pokoleniu będzie lepiej. Tylko jaką ma się gwarancję, że nieszczęśliwy ojciec zapewni lepszą przyszłość dzieciom? Co za bzdura.

Wrócił myślami do tych dni po śmierci Spencera. Przyszedł tutaj nie po to, żeby spakować jego rzeczy, ale żeby je przejrzeć. To mu pomogło. Sam nie wiedział dlaczego. Chciał przeglądać drobiazgi należące do syna, jakby próba poznania go teraz czyniła jakąkolwiek różnicę. Betsy przyszła i wpadła w szał. Przestał to robić i nie powiedział jej o tym, co znalazł, i chociaż nadal będzie próbował do niej dotrzeć, choć będzie szukał, tropił i zachęcał - kobieta, którą kochał, zniknęła. Może odeszła już dawno - nie był tego pewien - a to, co pozostało, zostało pochowane w tej przeklętej drewnianej skrzyni ze Spencerem.

Zaskoczył go odgłos otwieranych drzwi. Nie słyszał podjeżdżającego samochodu. Pospiesznie wyszedł na schody i zobaczył Betsy. Zauważył jej minę.

- Co się stało? - zapytał.

- Spencer sam się zabił - oznajmiła.

Ron tylko stał i milczał, nie wiedząc, co na to odpowiedzieć.

- Chciałam, żeby było w tym coś więcej.

Skinął głową.

- Wiem.

- Zawsze będziemy się zastanawiali, co mogliśmy zrobić, żeby go uratować. Pewnie jednak niczego nie można było zrobić. Może coś przeoczyliśmy, ale nie miało to żadnego znaczenia. Nienawidzę tej myśli, ponieważ nie chcę tak się z tego wykręcać - a potem myślę, cóż, nawet nie obchodzą mnie już wykręty, poczucie winy i wszystko. Chciałabym tylko cofnąć czas. Wiesz? Otrzymać jeszcze jedną szansę, bo może gdybyśmy zmienili cokolwiek, jakiś drobiazg, na przykład skręcili w lewo zamiast w prawo lub pomalowali dom na żółto, a nie na niebiesko, cokolwiek, wszystko potoczyłoby się inaczej.

Czekał, aż powie coś więcej.

- Co się stało, Betsy? - zapytał, kiedy tego nie zrobiła.

- Właśnie widziałam się z Adamem Baye’em.

- Gdzie?

- Na podwórku za domem. Tam gdzie się kiedyś bawili.

- Co mówił?

Opowiedziała mu o bójce, o telefonach, o tym, że Adam się obwinia. Ron usiłował to przetrawić.

- O dziewczynę?

- Tak.

Jednak Ron wiedział, że to było znacznie bardziej skomplikowane.

Betsy odwróciła się.

- Dokąd idziesz? - zapytał.

- Muszę zawiadomić Tię.

■ ■ ■

Tia i Mike postanowili rozdzielić zadania.

Mo spotkał się z nimi w domu. Razem z Mikiem pojechali do Bronksu, podczas gdy Tia zajęła się komputerem. Mike opowiedział Mo, co się stało. Mo prowadził, nie wypytując o szczegóły. Dopiero kiedy Mike skończył, zadał mu proste pytanie.

- Ta wiadomość. Od CeeJay osiem tysięcy sto piętnaście.

- Co z nią?

Mo nie odpowiedział.

- Mo?

- Nie wiem. Jednak to niemożliwe, żeby było osiem tysięcy stu czternastu innych CeeJayów.

- I co z tego?

- Liczby nigdy nie są przypadkowe - odparł Mo. - Zawsze coś oznaczają. To tylko kwestia zrozumienia ich sensu.

Mike powinien to wiedzieć. W sprawach związanych z liczbami Mo był kimś w rodzaju samorodnego geniusza. To był jego bilet do Dartmouth - doskonałe wyniki testów kwalifikacyjnych i niezwykłe zdolności matematyczne.

- Domyślasz się, co mogą oznaczać?

Mo pokręcił głową.

- Jeszcze nie. - A potem dodał: - I co teraz?

- Muszę zadzwonić.

Mikę wybrał numer klubu Jaguar. Zdziwił się, kiedy telefon odebrała sama Rosemary McDevitt.

- Tu Mike Baye.

- Tak myślałam. Dziś klub jest zamknięty, ale spodziewałam się twojego telefonu.

- Musimy porozmawiać.

- Istotnie - powiedziała Rosemary. - Wiesz, gdzie mnie szukać. Przyjedź tu jak najszybciej.

■ ■ ■

Tia sprawdziła pocztę elektroniczną Adama, lecz ponownie nie znalazła w niej nic istotnego. Jego przyjaciele, Clarke i Olivia, wciąż przysyłali wiadomości, coraz bardziej ponaglające, ale nadal nie było nic od DJ Huffa. To niepokoiło Tię.

Wstała i wyszła na zewnątrz. Sprawdziła, czy klucz od domu jest tam, gdzie powinien być. Mo niedawno go użył i powiedział, że odłożył na miejsce. Mo wiedział, gdzie jest ukryty klucz, więc pewnie można by go uznać za podejrzanego. Chociaż jednak Tia nie przepadała za Mo, miała do niego pełne zaufanie. Nigdy nie skrzywdziłby jej rodziny. Niewielu jest ludzi, którzy zasłoniliby cię własnym ciałem przed kulami. Może nie zrobiłby tego dla niej, ale na pewno dla Mike’a, Adama i Jill.

Nadal stała przed domem, gdy usłyszała dzwoniący telefon. Wbiegła do środka i podniosła słuchawkę po trzecim dzwonku. Nie miała czasu spojrzeć na numer dzwoniącego.

Halo?

- Tia? Tu Guy Novak.

Powiedział to takim tonem, jakby spadał z wysokiego budynku i nie miał jak miękko wylądować.

- Co się stało?

- Dziewczynkom nic nie jest, nie martw się. Nie oglądałaś wiadomości?

- Nie, a dlaczego pytasz?

Stłumił szloch.

- Moja była żona została zamordowana. Dopiero co zidentyfikowałem ciało.

Czegokolwiek oczekiwała Tia, to na pewno nie tego.

- O Boże, Guy, tak mi przykro.

- Nie chcę, żebyś martwiła się o dziewczynki. Pilnuje ich moja przyjaciółka, Beth. Dopiero co dzwoniłem do domu. Nic im nie jest.

- Co się stało Marianne? - spytała Tia.

- Została pobita na śmierć.

- Och, nie...

Tia spotkała ją zaledwie parę razy. Marianne odeszła od niego mniej więcej wtedy, kiedy Yasmin i Jill poszły do szkoły. W ich miasteczku był to głośny skandal - matka niemogąca udźwignąć ciężaru macierzyństwa i uciekająca, by prowadzić, jak głosiły plotki, beztroskie życie w ciepłym klimacie, bez żadnych obowiązków. Większość matek mówiła o tym z takim obrzydzeniem, że Tia mimo woli zastanawiała się, czy nie kryje się za tym odrobina zazdrości, pewien podziw dla tej, która zerwała łańcuchy, chociaż w tak destruktywny i samolubny sposób.

- Złapali zabójcę?

- Nie. Do dzisiaj nawet nie wiedzieli, kim ona jest.

- Tak mi przykro, Guy.

- Jestem w drodze do domu. Yasmin jeszcze nie wie. Muszę jej powiedzieć.

- Oczywiście.

- Nie sądzę, żeby Jill powinna być przy tym.

- Zdecydowanie nie - przyznała Tia. - Zaraz przyjadę ją zabrać. Czy możemy zrobić coś jeszcze?

- Nie, nic nam nie będzie. No wiesz, pewnie byłoby dobrze, gdyby Jill mogła przyjechać później. Wiem, że o wiele proszę, ale Yasmin może potrzebować przyjaciółki.

- Oczywiście. Kiedykolwiek ty i Yasmin zechcecie.

- Dziękuję ci, Tia.

Rozłączył się. Tia siedziała oszołomiona. Pobita na śmierć. Nie mieściło się jej to w głowie. Za dużo tego. Nigdy nie umiała myśleć o wielu sprawach jednocześnie, a ostatnie dni zupełnie ją rozstroiły.

Złapała kluczyki, zastanowiła się, czy zadzwonić do Mike’a, ale postanowiła tego nie robić. On całkowicie skupił się na szukaniu Adama. Nie chciała mu w tym przeszkadzać. Kiedy wyszła z domu, niebo było niebieskie jak jajeczko drozda. Popatrzyła na ulicę, na ciche domy, na zadbane trawniki. Oboje Grahamowie byli przed domem. On uczył swojego sześcioletniego syna jeździć na dwukołowym rowerze, trzymając go za siodełko, gdy chłopczyk pedałował - jeden z inicjacyjnych rytuałów, a także akt zaufania, jak jedno z tych ćwiczeń gimnastycznych, w którym padasz, wiedząc, że partner cię złapie. Graham był kompletnie bez formy. Jego żona obserwowała to z podwórka. Osłaniała dłonią oczy przed słońcem. Uśmiechała się. Dante Loriman zajechał na podjazd swoim bmw 550i.

- Cześć, Tia.

- Cześć, Dante.

- Jak się masz?

- Dobrze, a ty?

- Dobrze.

Oczywiście, oboje kłamali. Rozejrzała się na boki. Wszystkie domy były takie podobne. Znów pomyślała o silnych strukturach próbujących bronić zbyt kruche życie. Syn Lorimanów był chory. Ich syn zaginął i zapewne był zamieszany w jakieś przestępstwo.

Siadała za kierownicą, gdy zadzwonił jej telefon komórkowy. Sprawdziła, kto to. Dzwoniła Betsy Hill. Może lepiej nie odbierać. Teraz jej i Betsy interesy były sprzeczne. Nie powie jej o farmaceutycznych imprezach ani o podejrzeniach policji. Jeszcze nie.

Telefon znów zadzwonił.

Palec Tii zawisł nad klawiszem odbioru. Najważniejsze to odnaleźć Adama. Wszystko inne musi zejść na dalszy plan. Może Betsy odkryła coś, co naprowadzi ją na trop tego, co się tu dzieje.

Wcisnęła klawisz.

- Halo?

- Właśnie widziałam Adama - powiedziała Betsy.

■ ■ ■

Złamany nos zaczął boleć jak diabli. Carson patrzył, jak Rosemary McDevitt odkłada słuchawkę.

W klubie Jaguar było teraz tak cicho. Rosemary zamknęła go, posyłając wszystkich do domów po awanturze z Baye’em i jego ostrzyżonym na rekruta kumplem. Byli tu tylko we dwoje.

Była śliczna, bez dwóch zdań, gorący towar, lecz teraz wyglądało na to, że jej maska twardej baby zaczyna się kruszyć. Obejmowała się rękami, jakby czuła chłód.

Carson siedział naprzeciw niej. Spróbował drwiąco prychnąć, ale zabolał go nos.

- To był stary Adama?

- Tak.

- Musimy pozbyć się ich obu.

Pokręciła głową.

- Co?

- Zostaw ich mnie.

- Nic nie rozumiesz, no nie?

Rosemary nie odpowiedziała.

- Ludzie, dla których pracujemy...

- My dla nikogo nie pracujemy - przerwała mu.

- Świetnie, ujmij to, jak chcesz. Nasi wspólnicy. Dystrybutorzy. Obojętnie.

Zamknęła oczy.

- To niebezpieczni ludzie.

- Nikt nam niczego nie udowodni.

- Akurat.

- Po prostu zostaw to mnie, dobrze?

- On tutaj przyjdzie?

- Tak. A ja z nim porozmawiam. Wiem, co robię. Powinieneś po prostu wyjść.

- Żebyś mogła być z nim sama?

Rosemary pokręciła głową.

- To nie tak.

- A jak?

- Załatwię to. Przemówię mu do rozsądku. Po prostu daj mi się tym zająć.

■ ■ ■

Siedzący samotnie na wzgórzu, Adam wciąż słyszał głos Spencera.

- Tak mi przykro...

Zamknął oczy. Te wiadomości głosowe. Trzymał je w swoim telefonie i słuchał ich codziennie, za każdym razem czując ten przeszywający ból.

- Adamie, proszę, odbierz...

- Wybacz mi, dobrze? Tylko powiedz, że mi wybaczasz... Słyszał je co noc, szczególnie tę ostatnią, gdy Spencer już mówił niewyraźnie, osuwając się w objęcia śmierci.

- Nie chodziło o ciebie, Adamie. W porządku, człowieku. Po prostu spróbuj zrozumieć. Nie chodziło o nikogo. Po prostu było za trudno. Zawsze było zbyt trudno...

Adam czekał na Huffa na wzgórzu przy liceum. Ojciec DJ-a, kapitan policji, który wychował się w tym miasteczku, mówił, że dzieciaki balangowały tutaj po szkole. Tutaj przesiadywali twardziele. Pozostali woleli przejść jeszcze kilkaset metrów dalej.

Spojrzał. W oddali widział boisko. Kiedy Adam miał osiem lat, grał w piłkę nożną, lecz to nie był sport dla niego. Lubił lodowisko. Lubił chłód i szybką jazdę na łyżwach. Lubił nakładać te wszystkie ochraniacze i maskę i uwielbiał koncentrację, jakiej wymagała skuteczna obrona bramki. Wtedy byłeś mężczyzną. Jeśli byłeś dość dobry, jeśli byłeś doskonały, twoja drużyna nie mogła przegrać. Większość dzieciaków nie znosiła tej presji. Adam ją uwielbiał.

- Wybacz mi, dobrze...

Nie, pomyślał Adam, to ty musisz wybaczyć mnie.

Spencer zawsze był niezrównoważony, ze swoimi błyskawicznymi wzlotami i druzgoczącymi upadkami. Mówił o ucieczce, o otwarciu jakiegoś interesu, ale głównie o śmierci kończącej cierpienia. Wszystkie dzieciaki tak mówią, częściej lub rzadziej. W zeszłym roku Adam nawet zaczął zawierać ze Spencerem pakt samobójczy. Jednak dla niego była to tylko gadanina.

Powinien wiedzieć, że Spencer naprawdę to zrobi.

Czy to uczyniłoby jakąś różnicę? Tamtej nocy, owszem, prawdopodobnie. Jego przyjaciel dożyłby następnego dnia. A potem jeszcze jednego. Kto wie, co stałoby się potem?

- Adam?

Odwrócił się do mówiącego. Był nim DJ Huff.

- Z tobą wszystko w porządku? - zapytał DJ.

- Nie dzięki tobie.

- Nie wiedziałem, że tak się stanie. Zobaczyłem, że twój ojciec mnie śledzi, i zadzwoniłem po Carsona.

- I uciekłeś.

- Nie wiedziałem, że go napadną.

- A myślałeś, że co się stanie, DJ?

Huff wzruszył ramionami i wtedy Adam to dostrzegł. Przekrwione oczy. Cienką warstwę potu. Sposób, w jaki DJ się chwiał.

- Jesteś na haju - powiedział Adam.

- I co z tego? Nie rozumiem cię, człowieku. Jak mogłeś powiedzieć swojemu ojcu?

- Nie powiedziałem.

Adam starannie zaplanował cały tamten wieczór. Poszedł nawet do znajdującego się w centrum sklepu z wyposażeniem szpiegowskim. Myślał, że to będzie taki mikrofon, jaki pokazują w telewizji, ale dali mu tam coś, co wyglądało jak zwyczajny długopis i rejestrowało dźwięki, oraz klamrę do pasa działającą jako kamera wideo. Chciał nagrać wszystko i zanieść na policję - nie lokalną, ponieważ pracował w niej ojciec DJ-a - żeby potem wszystko potoczyło się swoim torem. Ryzykował, ale nie miał innego wyjścia.

Tonął.

Pogrążał się i czuł to, i wiedział, że jeśli się nie wyrwie, to skończy jak Spencer. Dlatego wszystko zaplanował i był gotowy na tamten wieczór.

A wtedy ojciec uparł się, że ma z nim iść na mecz Rangersów.

Wiedział, że nie powinien tego robić. Gdyby nie pojawił się tego wieczoru, Rosemary, Carson i pozostali zaczęliby się zastanawiać. I tak już wiedzieli, że się waha. Już zaczęli go szantażować. Tak więc wymknął się i poszedł do klubu Jaguar.

Kiedy pojawił się tam jego ojciec, cały plan diabli wzięli.

Rozcięte nożem ramię piekło. Zapewne wymagało szycia, może nawet wdało się zakażenie. Próbował oczyścić ranę. O mało nie zemdlał z bólu. Jednak na razie musiało to wystarczyć. Później się tym zajmie.

- Carson i chłopcy uważają, że nas wrobiłeś - rzekł DJ.

- Skądże - skłamał Adam.

- Twój ojciec pojawił się też przed moim domem.

- Kiedy?

- Nie wiem. Może godzinę przedtem, nim przyjechał do Bronksu. Mój ojciec widział go siedzącego w samochodzie po drugiej stronie ulicy.

Adam chętnie by się nad tym zastanowił, ale teraz nie miał na to czasu.

- Musimy z tym skończyć, DJ.

- Posłuchaj, rozmawiałem z moim starym. Zajmie się tym. Jest gliniarzem. Zna się na takich sprawach.

- Spencer nie żyje.

- To nie nasza wina.

- Ależ tak, DJ, nasza.

- Spencer był porąbany. Skończył ze sobą.

- Pozwoliliśmy mu na to. - Adam spojrzał na swoją prawą dłoń. Zacisnął ją w pięść. Taki był ostatni kontakt Spencera z inną ludzką istotą. Z pięścią najlepszego przyjaciela. - Uderzyłem go.

- Co z tego, człowieku. Chcesz mieć poczucie winy, to twoja sprawa. Tylko nie wciągaj w to nas wszystkich.

- Tu nie chodzi o poczucie winy. Oni próbowali zabić mojego ojca. Do diabła, próbowali zabić mnie.

DJ potrząsnął głową.

- Ty nie rozumiesz.

- Czego?

- Jeśli się ujawnimy, będziemy załatwieni. Zapewne skończymy w więzieniu. Możemy zapomnieć o studiach. Myślisz, że komu Carson i Rosemary sprzedają te prochy - Armii Zbawienia? Jest w to zamieszana mafia, nie rozumiesz? Carson jest śmiertelnie przerażony.

Adam nic nie powiedział.

- Mój stary mówi, żebyśmy siedzieli cicho, to wszystko będzie dobrze.

- Naprawdę w to wierzysz?

- To ja cię tam wprowadziłem, ale to wszystko, co na mnie mają. Recepty są twojego ojca. Możemy po prostu powiedzieć, że kończymy z tym.

- A jeśli nam nie pozwolą?

- Mój ojciec może ich przycisnąć. Mówi, że wszystko będzie dobrze. W najgorszym razie wynajmiemy adwokata i nie piśniemy słowa.

Adam spoglądał na niego.

- Ta decyzja wywrze wpływ na nas wszystkich - rzekł DJ. - Chcesz spieprzyć nie tylko swoją przyszłość. Moją także. I Clarka. I Olivii.

- Nie zamierzam znów tego słuchać.

- Jednak to prawda, Adamie. Może nie są tak bezpośrednio wmieszani jak ty i ja, ale oni też ucierpią.

- Nie.

- Co nie?

Popatrzył na przyjaciela.

- Tak robisz przez całe życie, DJ.

- O czym ty mówisz?

- Wpadasz w tarapaty, a ojciec cię z nich wyciąga.

- Wydaje ci się, że do kogo mówisz, do diabła?

- Nie możemy tak po prostu o tym zapomnieć.

- Spencer sam się zabił. My nic mu nie zrobiliśmy.

Adam spojrzał w dół, między pniami drzew. Na boisku było pusto, ale ludzie wciąż biegali wokół płyty. Obrócił głowę w lewo. Próbował odszukać ten kawałek dachu, gdzie znaleziono Spencera, ale zasłaniała go frontowa wieżyczka budynku. DJ podszedł i stanął obok niego.

- Mój ojciec przesiadywał tutaj, kiedy chodził do liceum - powiedział DJ. - Był jednym z tych niedobrych chłopaków, wiesz? Palił trawkę i pił piwo. Wdawał się w bójki.

- Co chcesz powiedzieć?

- Właśnie to. Wtedy można było popełnić błąd i wyjść z tego. Ludzie odwracali głowy. Byłeś dzieciakiem i powinieneś się wyszaleć. Kiedy ojciec był w naszym wieku, ukradł samochód. Złapali go, ale udało się zawrzeć ugodę. Teraz jest jednym z najbardziej praworządnych obywateli w okolicy. Jednak gdyby dorastał dzisiaj, byłby skończony. To śmieszne. Nie możesz zagwizdać na dziewczynę w szkole, bo pójdziesz do więzienia. Jeśli wpadniesz na kogoś na korytarzu, możesz zostać oskarżony o napaść z pobiciem. Jeden błąd i jesteś skończony. Ojciec mówi, że to idiotyzm. Jak masz znaleźć właściwą drogę?

- To nas nie usprawiedliwia.

- Adamie, za parę lat pójdziemy na studia. To wszystko będzie za nami. Nie jesteśmy przestępcami. Nie możemy pozwolić, żeby to zaważyło na całym naszym życiu.

- Zniszczyło życie Spencera.

- To nie nasza wina.

- Tamci faceci o mało nie zabili mojego ojca. Wylądował w szpitalu.

- Wiem. I wiem, jak bym się czuł, gdyby to był mój stary. Jednak nie możesz tak szaleć z tego powodu. Musisz ochłonąć i przemyśleć to. Rozmawiałem z Carsonem. Chce, żebyśmy przyszli i z nim pogadali.

Adam zmarszczył brwi.

- Akurat.

- Nie, naprawdę.

- On jest stuknięty, DJ. Wiesz o tym. Sam powiedziałeś, że uważa, że próbowałem go wrobić.

Adam usiłował uporządkować to wszystko, ale czuł się potwornie zmęczony. Przez całą noc nie zmrużył oka. Był obolały, zmęczony i zdezorientowany. Zastanawiał się przez całą noc i nadal nie miał pojęcia, co robić.

Powinien powiedzieć rodzicom prawdę.

Jednak nie mógł. Zaplątał się i za często był na haju, a wtedy zaczyna się uważać, że jedyni ludzie na świecie, którzy kochają cię bezwarunkowo, jedyni ludzie na świecie, którzy zawsze będą cię kochać bez względu na to, jak spieprzysz sprawy, są twoimi wrogami.

Jednak szpiegowali go.

Tyle teraz wiedział. Nie ufali mu. To doprowadzało go do szału, lecz prawdę mówiąc, kiedy się nad tym zastanowić, czy zasłużył sobie na ich zaufanie?

Dlatego po zeszłej nocy wpadł w panikę. Uciekł i zaczął się ukrywać. Po prostu potrzebował czasu do namysłu.

- Muszę porozmawiać z rodzicami - rzekł.

- Nie sądzę, żeby to był dobry pomysł.

Adam spojrzał na niego.

- Daj mi swój telefon.

DJ pokręcił głową. Adam zrobił krok naprzód i zacisnął pięść.

- Nie zmuszaj mnie, żebym ci go zabrał.

DJ miał łzy w oczach. Podniósł rękę, wyjął komórkę i oddał ją Adamowi. Ten zadzwonił do domu. Nikt nie odebrał. Zadzwonił na komórkę swojego ojca. Brak odpowiedzi. Spróbował połączyć się z matką. To samo.

- Adam? - powiedział DJ.

Zastanawiał się, czy do niej zadzwonić. Już raz dzwonił i rozmawiał dostatecznie długo, żeby dać jej znać, że u niego wszystko w porządku. Kazał jej przysiąc, że nie powie rodzicom.

Zadzwonił do Jill.

- Halo?

- To ja.

- Adam? Proszę, wróć do domu. Tak się boję.

- Czy wiesz, gdzie są mama i tata?

- Mama ma odebrać mnie od Yasmin. Tata pojechał cię szukać.

- Wiesz, dokąd pojechał?

- Chyba do Bronksu albo gdzieś. Słyszałam, jak mama coś o tym mówiła. O jakimś klubie Jaguar.

Adam zamknął oczy. Niech to szlag. Wiedzieli.

- Słuchaj, muszę już iść.

- Dokąd?

- Nic mi nie będzie. Nie martw się. Kiedy zobaczysz mamę, powiedz jej, że dzwoniłem. Powiedz, że nic mi nie jest i wkrótce wrócę do domu. Niech zadzwoni do ojca i powie mu, żeby wrócił do domu, dobrze?

- Adamie?

- Po prostu jej to powiedz.

- Naprawdę się boję.

- Nie martw się, Jill, dobrze? Tylko rób, co mówię. Już prawie po wszystkim.

Rozłączył się i spojrzał na DJ.

- Masz tu samochód?

- Taak.

- Musimy się pospieszyć.

■ ■ ■

Nash zobaczył nieoznakowany samochód podjeżdżający pod dom.

Z wozu wysiadł Guy Novak. Policjant po cywilnemu też zaczął wysiadać, lecz Novak odprawił go machnięciem ręki. Potem wetknął rękę przez otwarte okno, uścisnął dłoń policjanta i powlókł się jak w transie do drzwi frontowych.

Nash poczuł wibrowanie swojego telefonu. Nie musiał już sprawdzać numeru dzwoniącego. Wiedział, że to znów Joe Lewiston. Przed kilkoma minutami wysłuchał jego pierwszej, rozpaczliwej wiadomości.

- O Boże, Nash, co się dzieje? Nie chciałem tego. Proszę, nie rób już nikomu krzywdy, dobrze? Ja tylko... Myślałem, że z nią porozmawiasz albo zdobędziesz tę taśmę wideo czy coś. A jeśli wiesz coś o tej drugiej kobiecie, to proszę, nie rób jej krzywdy. O Boże, o Boże...

I tak dalej.

Guy Novak wszedł do domu. Nash podszedł bliżej. Trzy minuty później drzwi frontowe otworzyły się znowu. Wyszła jakaś kobieta. Przyjaciółka Guya Novaka. Pocałował ją w policzek. Zamknął za nią drzwi. Jego dziewczyna ruszyła ścieżką. Kiedy dotarła do końca, obejrzała się i potrząsnęła głową. Może płakała, ale z daleka trudno było ocenić.

Pół minuty później odjechała.

Nash miał niewiele czasu. Coś sknocił. Dowiedzieli się, kim była Marianne. Trąbiły o tym media. Policja przesłuchiwała jej męża. Ludzie myślą, że policjanci są głupi. Nie są. Mają ogromną przewagę. Nash szanował to. Między innymi z tego powodu tak starał się ukryć tożsamość Marianne.

Instynkt samozachowawczy kazał mu uciekać, ukryć się, opuścić kraj. Jednak nie mógł tego zrobić. Nadal mógł pomóc Joemu Lewistonowi, nawet jeśli ten sam nie potrafił sobie pomóc. Później zadzwoni do niego i przekona go, żeby siedział cicho. A może Joe sam przejrzy na oczy. Teraz wpadł w panikę, ale przecież to on zwrócił się do Nasha z prośbą o pomoc. Może w końcu zrobi coś mądrego.

Korciło go. Szaleniec, jak lubił nazywać to Nash, dochodził do głosu. Wiedział, że w domu są dzieci. Nie chciał robić im krzywdy - a może chciał? Czasem sam nie wiedział. Ludzie lubią karmić się złudzeniami i Nash też od czasu do czasu ulegał tej słabości.

Jednak z czysto praktycznych względów nie mógł czekać. Musiał działać natychmiast. To oznaczało - że z szaleńcem czy bez - dzieci mogły stać się przypadkowymi ofiarami.

W kieszeni miał nóż. Teraz wyjął go i trzymał w ręku.

Podszedł do tylnych drzwi domu Novaka i zaczął majstrować przy zamku.

35

Siedząca w swoim biurze Rosemary McDevitt zakryła tatuaże i bezrękawnik o wiele za dużą bluzą. Tonęła w niej, a jej dłonie znikły w długich rękawach. W tym stroju wyglądała na mniejszą, niegroźną i słabą. Mike zastanawiał się, czy o to jej chodziło. Przed nią stał kubek z kawą. Przed Mikiem również.

- Gliny założyły panu podsłuch? - zapytała.

- Nie.

- Zechce pan oddać mi swoją komórkę, żebym miała pewność?

Mike wzruszył ramionami i rzucił jej aparat. Wyłączyła telefon i położyła go na biurku między nimi.

Nogi podwinęła pod siebie i one również znikły pod bluzą. Mo czekał na zewnątrz, w samochodzie. Nie chciał, by Mike tu wchodził, obawiał się pułapki, ale wiedział, że muszą to zrobić. To był najlepszy ślad, jaki mieli.

- Naprawdę nie obchodzi mnie, co tu robicie - powiedział Mike - jeśli nie ma to nic wspólnego z moim synem. Czy pani wie, gdzie on jest?

- Nie.

- Kiedy widziała go pani ostatni raz?

Spojrzała na niego tymi sarnimi oczami. Nie był pewien, czy go uwodziła czy nie, ale to nie miało żadnego znaczenia. Chciał odpowiedzi. Jeśli będzie trzeba, zacznie od początku.

- Zeszłej nocy.

- Gdzie dokładnie?

- Na dole, w klubie.

- Przyszedł tu się zabawić?

Rosemary uśmiechnęła się.

- Nie sądzę.

Zostawił ten temat.

- Wymienialiście wiadomości na czacie, prawda? Pani jest CeeJay osiem tysięcy sto piętnaście.

Milczała.

- Powiedziała pani Adamowi, żeby siedział cicho, to wszystko dobrze się skończy. Przesłał pani wiadomość, że zaczepiła go matka Spencera, prawda?

Kolana nadal miała podciągnięte. Objęła je rękami.

- Skąd tak dużo pan wie o jego prywatnej korespondencji, doktorze Baye?

- To nie pani sprawa.

- Jak zdołał pan wczoraj dojść za nim do klubu Jaguar?

Mike nie odpowiedział.

- Jest pan pewien, że chce pan podążać tą drogą? - zapytała.

- Sądzę, że nie mam wyboru.

Zerknęła przez ramię. Mike się odwrócił. Carson Złamany Nos gniewnie patrzył przez szybę. Mike napotkał jego spojrzenie i spokojnie czekał. Po kilku sekundach Carson przerwał kontakt wzrokowy i czmychnął.

- To tylko chłopcy - rzekł Mike.

- Nie, wcale nie.

Nie rozwijał tematu.

- Niech pani mówi.

Rosemary usiadła wygodniej.

- Tylko hipotetycznie, jasne?

- Jeśli tak pani chce.

- Tak chcę. Powiedzmy, że jest dziewczyna z małego miasteczka. Jej brat umarł na skutek przedawkowania.

- Policja temu zaprzecza. Nie ma żadnych dowodów, że coś takiego się zdarzyło.

Uśmiechnęła się drwiąco.

- Tak powiedzieli panu federalni?

- Mówią, że nie znaleźli niczego, co by to potwierdzało.

- Dlatego, że zmieniłam niektóre fakty.

- Jakie fakty?

- Nazwę miasteczka, nazwę stanu.

- Dlaczego?

- Główny powód? Tamtej nocy, kiedy umarł mój brat, zostałam aresztowana za posiadanie z zamiarem sprzedaży. - Napotkała jego wzrok. - Zgadza się. To ja dałam mojemu bratu narkotyki. Ja byłam jego dostawcą. Pomijam tę część opowieści. Ludzie chętnie osądzają.

- Proszę mówić dalej.

- Tak więc stworzyłam klub Jaguar. Już mówiłam, jaką mam filozofię. Chciałam stworzyć dla dzieciaków bezpieczną przystań, gdzie mogłyby się bawić i wyszaleć. Chciałam rozładować ich naturalną skłonność do buntu.

- Słyszałem.

- Tak więc wzięłam się do roboty. Urabiałam sobie ręce po łokcie i zebrałam dość pieniędzy, żeby zacząć. Po roku otworzyliśmy ten klub. Nie ma pan pojęcia, jakie to było trudne.

- Mam, ale naprawdę nie chcę tego słuchać. Może od razu przejdziemy do tej części, jak zaczęła pani urządzać farmaceutyczne imprezy i kraść bloczki recept?

Uśmiechnęła się i potrząsnęła głową.

- To nie tak.

- Hm.

- Dziś przeczytałam w gazecie o pewnej wdowie, która dobrowolnie pracowała na rzecz swojej parafii. Przez ostatnich pięć lat podebrała z datków łącznie dwadzieścia osiem tysięcy dolarów. Czytał pan o tym?

- Nie.

- Jednak zna pan takie historie, prawda? Są ich dziesiątki. Facet zajmujący się działalnością dobroczynną podkrada pieniądze, żeby kupić sobie lexusa - myśli pan, że po prostu pewnego dnia zbudził się i postanowił to zrobić?

- Nie mam pojęcia.

- Ta parafianka. Wie pan, co zapewne się stało? Pewnego dnia liczyła datki, została w kościele do późna i może zepsuł się jej samochód, tak że nie mogła wrócić do domu. A robiło się ciemno. Może więc zadzwoniła po taksówkę i pomyślała, no cóż, pracuję tu za darmo tak długo, że kościół powinien mi ją opłacić. Nikogo nie zapytała. Wzięła z tacy pięć dolców. To wszystko. Należały jej się. Sądzę, że tak się to zaczyna. Stopniowo. Wciąż widuje się porządnych ludzi aresztowanych za sprzeniewierzanie szkolnych, kościelnych lub dobroczynnych funduszy. Zaczynają od drobnych sum i robią to tak powoli, że nie dostrzega się tego - tak jak ruchu godzinowej wskazówki zegara. Uważają, że nie robią nic złego.

- I tak właśnie było z klubem Jaguar?

- Myślałam, że nastolatki po prostu chcą się bawić. Jednak było tak jak z tym programem wieczornych meczów koszykówki. Chcieli się bawić, owszem, ale z wódą i prochami. Nie można stworzyć miejsca do buntowania się. Nie da się uczynić go bezpiecznym i wolnym od narkotyków, ponieważ to jest sprzeczne z ich oczekiwaniami - oni nie pragną bezpieczeństwa.

- Koncepcja upadła - rzekł Mike.

- Nikt nie przychodził, a jeśli nawet, to nie zostawał. Uznano nas za lamerów. Postrzegano jako jedno z tych religijnych ugrupowań, które nakazują ślubować dziewictwo.

- Nie rozumiem tylko, co było dalej - powiedział Mike. - Pozwoliła im pani przynosić własne prochy?

- To nie tak. Oni po prostu to robili. Z początku nie wiedziałam o tym, lecz miało to pewien sens. Stopniowo, pamięta pan? Parę dzieciaków przyniosło z domu leki na receptę. Nic szczególnie silnego. Nie mówimy tu o kokainie czy heroinie. To były zwyczajne lekarstwa.

- Akurat - rzekł Mike.

- Co?

- To były środki odurzające. Często bardzo silne. Nie bez powodu są wydawane tylko na receptę.

Prychnęła drwiąco.

- No pewnie, przecież lekarz nie powie inaczej, no nie? Gdybyście nie mogli arbitralnie decydować, kto dostaje jakie lekarstwo, nie byłoby interesu, a przecież wydaliście mnóstwo pieniędzy na Medicare, Medicaid oraz te wszystkie pazerne firmy ubezpieczeniowe.

- Bzdura.

- Może w pana wypadku. Jednak nie każdy lekarz jest równie etyczny jak pan.

- Usprawiedliwia pani przestępstwo.

Rosemary wzruszyła ramionami.

- Może ma pan rację. Jednak tak się zaczęło - kilku nastolatków przyniosło z domu trochę tabletek. Lekarstw, jeśli się zastanowić. Legalnie przepisanych. Kiedy po raz pierwszy o tym usłyszałam, byłam zła, a potem zobaczyłam, ile ściągnęło do nas dzieciaków. I tak by to robiły, a ja dawałam im bezpieczne miejsce. Zatrudniłam nawet pielęgniarkę. Była w klubie na wypadek, gdyby stało się coś złego. Nie rozumie pan? Dawałam im dach nad głową. Tu byli bezpieczniejsi niż gdzie indziej. Tutaj mieli zajęcia terapeutyczne, podczas których mogli porozmawiać o swoich problemach. Widział pan ulotki doradców. Niektóre dzieciaki skorzystały z ich usług. Robimy więcej dobrego niż złego.

- Stopniowo.

- Właśnie.

- Oczywiście, mimo wszystko musiała pani zarabiać pieniądze - rzekł. - Dowiedziała się pani, ile te leki są warte na ulicy. Zażądała pani swojej doli.

- Dla klubu. Na pokrycie kosztów. Na przykład pensji pielęgniarki.

- To tak jak z tą parafianką potrzebującą pieniędzy na taksówkę.

Rosemary uśmiechnęła się, ale bez cienia rozbawienia.

- Tak.

- A potem pojawił się Adam. Syn lekarza.

Było tak, jak mówili policjanci. Przedsiębiorczość. Naprawdę nie interesowały go motywy tej kobiety. Może wciskała mu kit, a może nie. Nieistotne. Miała rację co do tego, że ludzie niepostrzeżenie wpadają w kłopoty po uszy. Tamta parafianka zapewne nie zgłosiła się jako wolontariuszka, żeby podkradać pieniądze. Tak po prostu się stało. Przed kilkoma laty podobna rzecz spotkała fundusz Małej Ligi. Tak działo się w szkolnym komitecie i w biurze burmistrza i za każdym razem, kiedy o tym słyszysz, nie możesz w to uwierzyć. Znasz tych ludzi. Nie są źli. A może jednak? Czy to okoliczności skłaniają ich do tego, czy też raczej mechanizm samooszukiwania się, opisany przez Rosemary?

- Co się przydarzyło Spencerowi Hillowi? - zapytał Mike.

- Popełnił samobójstwo.

Mike pokręcił głową.

- Mówię, co wiem - zapewniła.

- No to dlaczego Adam, jak to pani ujęła, powinien siedzieć cicho?

- Spencer Hill sam się zabił.

Mike ponownie pokręcił głową.

- Przedawkował tutaj, prawda?

- Nie.

- Tylko to ma sens. Dlatego Adam i jego przyjaciele musieli siedzieć cicho. Bali się. Nie wiem, jak ich pani do tego zmusiła. Może mówiąc im, że też zostaliby aresztowani. Dlatego wszyscy mają poczucie winy. Dlatego Adam nie może siebie znieść. Tamtej nocy był ze Spencerem. I nie tylko był z nim, ale pomógł przenieść jego ciało na dach.

Jej wargi rozciągnęły się w nikłym uśmiechu.

- Naprawdę nie ma pan pojęcia, co się stało, prawda, doktorze Baye?

Nie spodobał mu się sposób, w jaki to powiedziała.

- Zatem niech mi pani to wyjaśni.

Rosemary nadal miała nogi podkulone i schowane pod bluzą. Taka młodzieżowa poza, nadająca jej młodzieżowy i niewinny wygląd - jedynie z pozoru.

- Wcale nie zna pan swojego syna, prawda?

- Kiedyś znałem.

- Nie, na pewno nie. Tylko tak się panu wydaje. Jednak jest pan jego ojcem. Nie powinien pan wiedzieć wszystkiego. Najwyraźniej monitoruje pan jego działalność w Internecie. Zapewne uważa pan, że to coś pomaga, ale tak naprawdę tylko pogarsza sprawę. Rodzice nie powinni wiedzieć wszystkiego o swoich dzieciach.

- Trzeba pozwolić im się wyszaleć?

- W pewnym sensie tak.

Mike się wyprostował.

- Gdybym wiedział o pani wcześniej, może zdołałbym go powstrzymać.

- Naprawdę tak pan uważa? - Rosemary przechyliła głowę, jakby była szczerze zainteresowana jego odpowiedzią. Kiedy nic nie powiedział, dodała: - Takie ma pan plany na przyszłość? Kontrolować każdy jego krok?

- Zrób coś dla mnie, Rosemary. Nie martw się o to, jak zamierzam wychowywać własne dziecko, dobrze?

Przyjrzała mu się uważnie. Wskazała siniak na jego czole.

- Naprawdę przykro mi z tego powodu.

- To pani nasłała na mnie tych gotów?

- Nie. Dowiedziałam się o tym dopiero dziś rano.

- Kto pani powiedział?

- Nieważne. Zeszłej nocy pana syn był tutaj i sytuacja była delikatna. Aż tu bach, i pojawił się pan. DJ Huff zauważył, że idzie pan za nim. Zadzwonił do Carsona.

- A on i jego kumple próbowali mnie zabić.

- I zapewne by zabili. Wciąż pan uważa, że to tylko chłopcy?

- Uratował mnie bramkarz.

- Nie. Bramkarz pana znalazł.

- Co chce pani przez to powiedzieć?

Potrząsnęła głową.

- Kiedy dowiedziałam się, że napadli na pana i przyjechała policja... to mnie obudziło. Teraz chcę znaleźć jakiś sposób, żeby to zakończyć.

- Jak?

- Nie wiem, ale to dlatego chciałam się z panem spotkać. Żeby wymyślić jakiś plan.

Teraz zrozumiał, dlaczego tak chętnie dzieliła się z nim informacjami. Wiedziała, że federalni zaciskają pętlę i najwyższy czas zwinąć interes. Potrzebowała pomocy i uznała, że może uzyskać ją od przestraszonego ojca.

- Mam plan - powiedział. - Pójdziemy do federalnych i powiemy im prawdę.

Pokręciła głową.

- To mogłoby nie wyjść na dobre pańskiemu synowi.

- Jest nieletni.

- Mimo to. Wszyscy w tym siedzimy. Musimy znaleźć jakieś wyjście.

- Dostarczała pani zakazane substancje nieletnim.

- To nieprawda, jak już wyjaśniłam. Wykorzystywali mój klub jako punkt wymiany leków na receptę. Tylko tyle można mi udowodnić. Nie można dowieść, że o tym wiedziałam.

- A te skradzione recepty?

Uniosła brwi.

- Sądzi pan, że to ja je ukradłam?

Zamilkł.

Napotkała jego spojrzenie.

- Czy ja mam dostęp do pańskiego domu lub gabinetu, doktorze Baye?





- Federalni panią obserwowali. Zbierają dowody. Sądzi pani, że ci chłopcy będą milczeć, kiedy staną przed groźbą kary więzienia?

- Uwielbiają ten klub. Prawie pana zabili, żeby go chronić.

- Litości. Kiedy wezmą ich do pokoju przesłuchań, zaraz się załamią.

- Są też inne okoliczności, które trzeba wziąć pod uwagę.

- Na przykład?

- Na przykład, kto pana zdaniem rozprowadzał leki na ulicach? Naprawdę chce pan, żeby pański syn zeznawał przeciwko takim ludziom?

Mike miał ochotę wyciągnąć ręce i skręcić jej kark.

- W co wciągnęłaś mojego syna, Rosemary?

- Chodzi o to, że musimy go wyciągnąć. Na tym powinien pan się skupić. Musimy coś z tym zrobić - dla mojego dobra, oczywiście, ale bardziej dla dobra pańskiego syna.

Mike sięgnął po telefon komórkowy.

- Chyba powiedzieliśmy sobie już wszystko.

- Ma pan adwokata, prawda?

- Tak.

- Niech pan nic nie robi, dopóki z nim nie porozmawiam, dobrze? Stawka jest zbyt wysoka. Chodzi także o inne dzieciaki - o przyjaciół pańskiego syna.

- Nie obchodzą mnie inne dzieci. Tylko moje.

Włączył telefon, który natychmiast zaczął dzwonić. Mike spojrzał na wyświetlacz. Dzwoniącym był Huff. Mike przyłożył aparat do ucha.

- Tato?

Serce przestało mu bić.

- Adam? Nic ci nie jest? Gdzie jesteś?

- Jesteś w klubie Jaguar?

- Tak.

- Wyjdź stamtąd. Jestem na ulicy i idę do ciebie. Proszę, wyjdź stamtąd natychmiast.

36

Anthony trzy razy w tygodniu pracował jako bramkarz w podrzędnym klubie dla panów zwanym Sama Przyjemność. Ta nazwa była kiepskim żartem. Lokal przypominał norę. Wcześniej Anthony pracował w lokalu striptizowym zwanym Rozbijaczki Małżeństw. Tam bardziej mu się podobało, gdyż uczciwszy szyld nie skrywał prawdy o lokalu.

Najczęściej pracował w porze lunchu. Ktoś mógłby sądzić, że interesy wtedy gorzej idą, gdyż tego rodzaju lokal przyciąga klientelę dopiero późnym wieczorem. Popełniłby błąd.

Tłum przesiadujący za dnia w klubie striptizowym jest jak Organizacja Narodów Zjednoczonych. Są w nim przedstawiciele wszystkich ras, przekonań, kolorów skóry i klas społecznych. Mężczyźni w garniturach, w czerwonych flanelowych kamizelkach, które Anthony’emu zawsze kojarzyły się z polowaniem, w półbutach od Gucciego i buciorach na grubej podeszwie. Są ładni chłopcy, wygadani cwaniacy, mieszkańcy przedmieść i centrum. W takim miejscu jak to spotyka się wszystkich.

Rozpusta - wielka jednoczycielka.

- Masz przerwę, Anthony. Dziesięć minut.

Anthony ruszył do drzwi. Słońce zachodziło, ale wciąż raziło tak, że zamrugał. Tak już było z tymi lokalami, nawet w nocy. W klubach striptizowych ciemność jest zawsze inna. Wychodzisz na zewnątrz i musisz mrugać jak Drakula o świcie.

Sięgnął po papierosa i wtedy przypomniał sobie, że rzuca palenie. Nie chciał, ale jego żona była w ciąży, a on zawsze obiecywał sobie, że nie będzie palił przy dziecku. Pomyślał o Mike’u Baye i jego problemach z dziećmi. Anthony lubił Mike’a. Twardy gość, nawet jeśli chodził do Dartmouth. Nie odpuszczał. Niektórzy faceci robią się odważni po alkoholu lub żeby zaimponować dziewczynie albo przyjacielowi. Inni po prostu z głupoty. Jednak Mike nie był jednym z nich. On po prostu nie umiał się cofać. Był solidnym facetem. Chociaż to zabrzmi dziwnie, ale sprawiał, że Anthony też chciał być solidniejszy.

Spojrzał na zegarek. Jeszcze dwie minuty przerwy. Ależ mu się chciało palić. Ta robota nie była równie popłatna jak nocna zmiana, ale też niezła. Nie wierzył w bzdurne przesądy, ale księżyc zdecydowanie miał pewien wpływ. Bójki wybuchają w nocy, a kiedy nadchodziła pełnia księżyca, Anthony wiedział, że będzie miał pełne ręce roboty. W porze lunchu faceci są łagodniejsi. Siedzą spokojnie, patrzą i jedzą najgorsze przekąski na świecie, którymi Hannibal Lecter nie nakarmiłby psa.

- Anthony? Już czas.

Skinął głową i ruszył do drzwi, gdy zobaczył chłopaka, który przeszedł obok niego z telefonem przyciśniętym do ucha. Widział go zaledwie przez sekundę, może krócej, i nie zobaczył jego twarzy. Jednak tuż za nim szedł inny chłopak. Ten miał na sobie kurtkę.

Z emblematem szkoły.

- Anthony?

- Zaraz wracam - powiedział. - Muszę coś sprawdzić.

■ ■ ■

Stojąc w drzwiach frontowych swego domu, Guy Novak pocałował Beth na pożegnanie.

- Bardzo ci dziękuję za pilnowanie dziewczynek.

- Żaden kłopot. Cieszę się, że mogłam pomóc. Naprawdę przykro mi z powodu twojej byłej.

Co za randka, pomyślał Guy.

Leniwie zastanawiał się, czy Beth jeszcze kiedyś wróci, czy po dzisiejszym dniu całkiem się zniechęci, co byłoby najzupełniej zrozumiałe. Nie rozmyślał nad tym zbyt długo.

- Dziękuję - powtórzył.

Zamknął drzwi i podszedł do barku. Rzadko pił, ale dziś potrzebował drinka. Dziewczynki były na górze i oglądały film z DVD. Zawołał do nich, żeby spokojnie dokończyły oglądanie filmu. W ten sposób Tia nie będzie musiała się spieszyć, żeby odebrać Jill, a Guy będzie miał czas, by wymyślić, jak przekazać tę wiadomość Yasmin.

Nalał sobie whiskey z butelki, której zapewne nie dotykał od trzech lat. Wypił, pozwolił, by piekący trunek spłynął mu do żołądka, i nalał sobie drugą szklaneczkę.

Marianne.

Pamiętał, jak się to zaczęło przed wieloma laty - letni romans na wybrzeżu, kiedy oboje pracowali w restauracji obsługującej tłumy turystów. Kończyli sprzątać o północy, a potem brali na plażę koc i patrzyli w gwiazdy. Fale z szumem biły o brzeg, a cudowna bryza niosąca zapach słonej wody chłodziła ich nagie ciała. Kiedy wrócili na studia - on w Syracuse, ona w Delaware - codziennie rozmawiali przez telefon. Pisali listy. Kupił bardzo starego oldsmobile’a cierę, żeby co weekend pokonywać nim czterogodzinną trasę i widywać się z Marianne. Jazda ciągnęła się w nieskończoność. Nie mógł się doczekać, kiedy wybiegnie z samochodu i weźmie ją w ramiona.

Gdy teraz tak siedział w swoim domu, czas to zwalniał, to przyspieszał, sprawiając, że coś pozornie tak odległego nagle pojawiało się tuż obok.

Guy pociągnął następny łyk whiskey. Rozgrzała go.

Boże, jak on kochał Marianne - a ona olała to wszystko. I po co? Żeby tak skończyć? Okrutnie zamordowana, jej twarz, którą tak czule całował na plaży, zmiażdżona jak skorupa jajka, a jej cudowne ciało porzucone jak śmieć w jakimś zaułku.

Jak traci się coś takiego? Kiedy jesteś tak bardzo zakochany, kiedy chcesz spędzać z tą osobą każdą chwilę, a wszystko co z nią związane uważasz za cudowne i fascynujące, jak możesz to stracić?

Guy przestał się obwiniać. Dopił whiskey, chwiejnie wstał i nalał sobie następną. Marianne sama posłała sobie łóżko... i umarła w nim.

Głupia suka.

Czego szukałaś, Marianne? Przecież miałaś tu wszystko. Pijackie noce w barach i przeskakiwanie z łóżka do łóżka? Do czego to doprowadziło, moja jedyna i prawdziwa miłości? Czy to przyniosło ci spełnienie? Radość? Cokolwiek oprócz pustki? Miałaś piękną córkę, męża, który cię uwielbiał, dom, przyjaciół, społeczność, życie... dlaczego to ci nie wystarczało?

Ty głupia, stuknięta suko.

Pozwolił, by głowa opadła mu do tyłu. Ta miazga, jaka została z jej pięknej twarzy... nigdy nie zapomni tego widoku. Zawsze zostanie mu przed oczami. Może zdoła go odsunąć, zepchnąć w jakiś zakamarek pamięci, lecz w nocy ten obraz będzie powracał w koszmarnych snach. To nie fair. Przecież był porządnym człowiekiem.

To Marianne postanowiła uczynić swoje życie pasmem niszczycielskich poszukiwań - nie tylko autodestrukcyjnych, ponieważ ich rezultatem było wiele ofiar - jakiejś nieosiągalnej nirwany.

Siedział w ciemnościach i powtarzał w myślach, co powie Yasmin. Jak najprościej, myślał. Jej matka nie żyje. Nie mów, jak umarła. Jednak Yasmin jest ciekawa. Będzie chciała poznać szczegóły. Znajdzie je w sieci lub usłyszy od koleżanek w szkole. Następny rodzicielski dylemat. Powiedzieć prawdę czy próbować ją chronić? Próba ochrony była skazana na niepowodzenie. Internet gwarantuje, że nic się nie ukryje. Tak więc pozostaje powiedzieć wszystko.

Jednak powoli. Nie wszystko naraz. Zacznij jak najprościej.

Guy zamknął oczy. Nie usłyszał żadnego ostrzegawczego dźwięku, dopóki ktoś nie zatkał mu dłonią ust, jednocześnie przyciskając nóż do szyi i przecinając skórę.

- Cii - ktoś szepnął mu do ucha. - Nie zmuszaj mnie do zabicia dziewczynek.

■ ■ ■

Susan Loriman siedziała sama na podwórku za domem.

Ogród miał dobry rok. Ciężko pracowali w nim z Dantem, ale rzadko cieszyli się owocami swojej pracy. Próbowała siadywać tu, by odprężyć się wśród zieleni i kwiatów, ale nie umiała pozbyć się krytycyzmu. Jedna z roślin chyba usychała, inna wymagała przycięcia, jeszcze inna nie kwitła tak cudownie jak w zeszłym roku. Dziś wyłączyła te wszystkie głosy i próbowała wtopić się w krajobraz.

- Skarbie?

Nie odrywała oczu od ogrodu. Dante stanął za nią i położył dłonie na jej ramionach.

- Wszystko w porządku? - zapytał.

- Tak.

- Znajdziemy dawcę.

- Wiem.

- Nie przestaniemy szukać. Poprosimy wszystkich znajomych, żeby zbadali sobie krew. Będziemy błagali, jeśli zajdzie potrzeba. Wiem, że ty prawie nie masz rodziny, ale ja mam. Obiecuję ci, że wszyscy się zbadają.

Skinęła głową.

Krew, pomyślała. Badania krwi nie mają sensu, ponieważ Dante nie jest ojcem Lucasa.

Bawiła się złotym krzyżykiem, który nosiła na szyi. Powinna powiedzieć mu prawdę. Jednak tak długo pozwoliła trwać kłamstwu. Zaraz po gwałcie starała się jak najczęściej sypiać z Dantem. Dlaczego? Czyżby wiedziała? Kiedy urodził się Lucas, była pewna, że jest Dantego. Kwestia prawdopodobieństwa. Została zgwałcona raz. Tego miesiąca kochała się z mężem wiele razy. Lucas był podobny do niej, nie do tamtego mężczyzny, więc kazała sobie zapomnieć.

Jednak rzecz jasna nie zapomniała. Nigdy nie pogodziła się z tym, pomimo tego, co mówiła jej matka.

Tak jest najlepiej. Musisz żyć. Chronić swoją rodzinę...

Miała nadzieję, że Ilene Goldfarb dochowa sekretu. Nikt inny nie znał prawdy. Oboje jej rodzice nie żyli - tata zmarł na atak serca, a mama na raka. Kiedy żyli, nigdy nie mówili o tym, co się stało. Ani razu. Nigdy nie odciągnęli jej na bok, żeby przytulić, nigdy nie spytali, jak się ma i jak sobie z tym radzi. Nawet nie mrugnęli, gdy trzy miesiące po gwałcie Dante powiedział im, że będą dziadkami.

Ilene Goldfarb chciała odnaleźć gwałciciela i sprawdzić, czy mógłby pomóc.

Jednak to było niemożliwe.

Dante pojechał z przyjaciółmi do Vegas. Nie była z tego zadowolona. Ich związek wszedł w trudną fazę i w chwili, gdy Susan zaczęła zadawać sobie pytanie, czy nie wyszła za mąż za wcześnie, jej mąż postanowił pojechać z chłopakami, żeby pograć w kasynach i zapewne odwiedzić kilka lokali ze striptizem.

Do tamtej nocy Susan Loriman nie była religijna. Kiedy dorastała, rodzice co niedziela zabierali ją do kościoła, ale to nic nie dało. Kiedy zaczęła rozkwitać na prawdziwą piękność, matka trzymała ją krótko. W końcu Susan się zbuntowała, lecz po tamtej okropnej nocy wszystko się zmieniło.

Poszła z trzema przyjaciółkami do baru w West Orange. Pozostałe dziewczyny były samotne i ona, której mąż pojechał sobie do Vegas, też chciała być przez tę jedną noc. Nie tak całkiem, oczywiście. Była mężatką, przeważnie szczęśliwą, ale przecież mogła trochę poflirtować. Tak więc piła i robiła to samo co pozostałe. Tyle że wypiła za dużo. Bar zaczął jej się wydawać zbyt ciemny, muzyka za głośna. Tańczyła. Kręciło jej się w głowie.

Z upływem godzin jej przyjaciółki poderwały sobie facetów i znikły, jedna po drugiej.

Później Susan przeczytała o Głupim Jasiu i pigułkach gwałtu i zastanawiała się, czy to było to. Niewiele pamiętała. Nagle znalazła się w samochodzie jakiegoś mężczyzny. Płakała i chciała wysiąść, ale on jej nie pozwalał. W pewnej chwili wyjął nóż i zaciągnął ją do pokoju w motelu. Wyzywał i zgwałcił. Kiedy się opierała, została pobita.

Ten koszmar zdawał się trwać bardzo długo. Wtedy miała nadzieję, że po wszystkim ją zabije. Było aż tak źle. Nie chciała żyć. Marzyła, by umrzeć.

Reszta też była niewyraźnym wspomnieniem. Przypomniała sobie, że gdzieś czytała, że powinna się rozluźnić i nie opierać - pozwolić gwałcicielowi myśleć, że zwyciężył czy coś w tym stylu.

Susan zrobiła to. Wykorzystała moment jego nieuwagi, wyrwała jedną rękę i z całej siły ścisnęła jego jądra. Ściskała i wykręcała, aż wyrwał się jej z wrzaskiem.

Sturlała się z łóżka i złapała nóż.

Gwałciciel wił się na podłodze. Stracił wolę walki. Mogła otworzyć drzwi, wybiec z pokoju i wezwać pomoc. Postąpiłaby rozsądnie. Jednak tego nie zrobiła.

Zamiast tego Susan wbiła mu nóż w pierś.

Gwałciciel zesztywniał, gdy stal przeszyła mu serce. Następnie dostał drgawek przedśmiertelnych.

A później umarł.

- Wydajesz się spięta, skarbie - powiedział do niej Dante teraz, jedenaście lat później.

Zaczął masować jej ramiona. Pozwoliła mu, chociaż wcale to nie przynosiło ulgi.

Susan uciekła z motelu, zostawiając nóż w piersi gwałciciela.

Biegła długo. Zaczęło jej się rozjaśniać w głowie. Znalazła budkę telefoniczną i zadzwoniła do rodziców. Ojciec po nią przyjechał. Rozmawiali. Ojciec przejechał obok motelu. Widzieli migające koguty. Policja już tam była. Ojciec zabrał ją do rodzinnego domu.

- I kto ci teraz uwierzy? - spytała jej matka.

Sama się zastanawiała.

- Co pomyśli Dante? Następne dobre pytanie.

- Matka musi chronić swoją rodzinę. Taka jest rola kobiety. Pod tym względem jesteśmy silniejsze od mężczyzn. Możemy znieść taki cios i przetrwać. Jeśli mu powiesz, twój mąż już nigdy nie będzie patrzył na ciebie tak jak dawniej. Żaden mężczyzna tego nie potrafi. Lubisz sposób, w jaki na ciebie patrzy, prawda? Zawsze będzie się zastanawiał, dlaczego tam poszłaś. Będzie się zastanawiał, w jaki sposób znalazłaś się w pokoju tamtego mężczyzny.

Może ci uwierzy, ale już nigdy nie będzie dobrze. Rozumiesz?

Tak więc czekała, aż przyjdzie po nią policja. Jednak nigdy nie przyszli. Czytała o zabitym w gazetach - nawet poznała jego nazwisko - lecz pisano o nim zaledwie parę dni. Policja podejrzewała, że jej gwałciciel zginął podczas napadu lub nieudanej transakcji narkotykowej. Był notowany. Susan żyła dalej, tak jak kazała jej matka. Dante wrócił do domu. Kochała się z nim. Nie lubiła tego. Nadal tego nie lubiła, ale kochała go i chciała, żeby był szczęśliwy. Dante zastanawiał się, dlaczego jego piękna małżonka jest jeszcze posępniejsza, ale wolał nie pytać.

Susan znów zaczęła chodzić do kościoła. Matka miała rację. Prawda zniszczyłaby jej rodzinę. Tak więc dochowała tajemnicy, chroniąc Dantego i ich dzieci. Czas istotnie goi rany. Niekiedy mijało kilka dni, zanim znów przypomniała sobie o tamtej nocy. Jeśli Dante zauważył, że ona już nie lubi seksu, to nie dawał tego po sobie poznać. Od pełnych podziwu męskich spojrzeń, które Susan kiedyś lubiła, teraz robiło jej się niedobrze.

Właśnie tego nie mogła powiedzieć Ilene Goldfarb. Nie było sensu prosić gwałciciela o pomoc.

On nie żył.

- Masz taką zimną skórę - powiedział Dante.

- Nic mi nie jest.

- Przyniosę ci koc.

- Nie, tak mi dobrze.

Wiedział, że chciała po prostu zostać sama. To nigdy się nie zdarzało przed tamtą nocą. Teraz tak. Nigdy nie pytał, nigdy nie nalegał, zawsze dawał jej tyle swobody, ile potrzebowała.

- Uratujemy go - obiecał.

Wszedł z powrotem do domu. Ona została i sączyła drinka. Wciąż bawiła się złotym krzyżykiem. Należał do jej matki. Ta dała go swojej jedynaczce na łożu śmierci.

- Płaci się za swoje grzechy - powiedziała jej matka.

To mogła zaakceptować. Susan chętnie zapłaciłaby za swoje grzechy. Jednak niech Bóg, do cholery, zostawi jej syna w spokoju.

37

Pietra usłyszała podjeżdżające samochody. Spojrzała przez okno i zobaczyła drobną kobietę zmierzającą zdecydowanym krokiem do drzwi frontowych. Pietra popatrzyła przez okno po prawej, ujrzała cztery radiowozy i już wiedziała.

Nie zastanawiała się. Chwyciła telefon. W opcjach szybkiego wybierania miała tylko jeden numer. Nacisnęła klawisz i usłyszała dwa dzwonki.

- Co się stało? - zapytał Nash.

- Jest tu policja.

■ ■ ■

Kiedy Joe Lewiston zszedł po schodach, Dolly wystarczyło tylko jedno spojrzenie.

- Co się stało? - zapytała.

- Nic - wykrztusił.

- Jesteś zaczerwieniony.

- Nic mi nie jest.

Jednak Dolly znała swojego męża. Nie uwierzyła mu. Wstała i podeszła do niego. Wyraźnie miał ochotę cofnąć się i uciec.

- O co chodzi?

- O nic, przysięgam.

Teraz stała już tuż przed nim.

- Czy to Guy Novak? - zapytała. - Zrobił coś jeszcze? Bo jeśli tak...

Joe położył dłonie na ramionach żony. Popatrzyła mu w twarz. Zawsze potrafiła w niej czytać jak w książce. Na tym polegał problem. Tak dobrze go znała. Tak niewiele mieli przed sobą tajemnic. Jednak to była jedna z nich.

Marianne Gillespie.

Poprosiła o spotkanie z nauczycielem, grając rolę zatroskanej matki. Słyszała o tej okropnej rzeczy, jaką Joe powiedział jej córce Yasmin, ale wydawała się go rozumieć. Każdemu zdarza się coś chlapnąć, powiedziała mu przez telefon. Każdy popełnia błędy. Jej były mąż szalał z wściekłości, owszem, ale Marianne powiedziała, że ona nie. Chciała spokojnie porozmawiać i wysłuchać wersji Joego.

Może, sugerowała, w ten sposób uda się załagodzić sytuację.

Joe poczuł głęboką ulgę.

Siedzieli i rozmawiali. Marianne współczuła mu. Dotknęła jego ramienia. Podziwiała jego filozofię nauczania. Spoglądała na niego tęsknym wzrokiem i miała na sobie coś kusego i obcisłego. Kiedy uścisnęła go na zakończenie rozmowy, ten uścisk trwał kilka sekund za długo. Miała przyspieszony oddech. On też.

Jak mógł być tak głupi?

- Joe? - Dolly cofnęła się o krok. - O co chodzi?

Marianne od początku zamierzała uwieść go z zemsty. Jak mógł tego nie widzieć? A kiedy dopięła swego, kilka godzin po tym, jak opuścił jej pokój w motelu, zaczęły się telefony.

- Mam to nagrane, ty draniu...

Marianne miała w pokoju ukrytą kamerę i groziła, że pośle nagranie najpierw Dolly, potem radzie szkoły, a później wszystkim rodzicom, których adresy e-mailowe znajdzie w książce telefonicznej. Groziła mu tak przez trzy dni. Joe nie mógł spać ani jeść. Schudł. Błagał ją, żeby tego nie robiła. Po pewnym czasie Marianne wydawała się tracić zapał, jakby nagle znudziła jata zemsta. Zadzwoniła i powiedziała, że jeszcze nie wie, czy roześle to nagranie, czy nie.

Chciała, by cierpiał - i tak się stało - więc może to jej wystarczy.

Następnego dnia wysłała e-mail z załączonym filmem na służbową skrzynkę e-mailową jego żony.

Kłamliwa suka.

Na szczęście Dolly niezbyt dobrze umiała korzystać z poczty internetowej. Joe miał jej kod dostępu. Kiedy zobaczył list i załączony do niego film, o mało nie oszalał. Skasował go i zmienił hasło dostępu, tak by Dolly nie mogła czytać przychodzących listów.

Tylko jak długo jeszcze będzie mu się to udawało?

Nie wiedział, co robić. Nie miał z kim o tym porozmawiać, nikogo, kto by go zrozumiał i stanął po jego stronie.

Wtedy pomyślał o Nashu.

- O Boże, Dolly...

- Co?

Musiał to zakończyć. Nash kogoś zabił. Zamordował Marianne Gillespie. A ta cała Cordova zaginęła. Joe próbował to poskładać. Może Marianne dała kopię Rebie Cordovie. To miałoby sens.

- Joe, porozmawiaj ze mną.

To, co zrobił Joe, było złe, ale wciągnięcie w to Nasha tysiąckrotnie pogorszyło sytuację. Chciał opowiedzieć o wszystkim Dolly. Wiedział, że to jedyne wyjście.

Dolly spojrzała mu w oczy i skinęła głową.

- W porządku - rzekła. - Tylko mi powiedz.

Jednak nagle Joemu Lewistonowi przydarzyło się coś dziwnego. Do głosu doszedł instynkt samozachowawczy. Tak, to, co zrobił Nash, było okropne, ale dlaczego pogarszać sytuację, popełniając co najmniej małżeńskie samobójstwo? Dlaczego pogarszać sytuację, niszcząc Dolly i ich rodzinę? W końcu zrobił to Nash. Joe nie prosił go, żeby posuwał się tak daleko - a na pewno nie o to, żeby kogoś zabijał! Zakładał, że Nash może zaproponuje Marianne odkupienie nagrania, zawrze z nią jakąś ugodę, a w najgorszym razie ją nastraszy. Joe zawsze miał wrażenie, że Nash ma trochę nierówno pod sufitem, ale nigdy nie spodziewał się po nim czegoś takiego.

I co to da, jeśli teraz to zgłosi?

Nash, który próbował mu pomóc, wyląduje w więzieniu. A kto go zwerbował do pomocy?

Joe.

Czy policja uwierzy, że Joe nie wiedział, co planuje Nash? Kiedy się nad tym zastanowić, Nasha można uznać za najemnego zabójcę, ale policja zawsze bardziej chciała dopaść zleceniodawcę.

Czyli znów Joego.

Wciąż była szansa, aczkolwiek nikła, że to wszystko jakoś dobrze się skończy. Nash nie zostanie złapany. Nagranie nigdy się nie znajdzie. Marianne nie żyje, tak, ale na to nic nie można poradzić, i czy sama się o to nie prosiła? Czy nie posunęła się za daleko w swoim szantażu? Joe popełnił błąd, ale czy Marianne nie próbowała zniszczyć jego rodziny?

Tę szansę przekreślał jeden fakt.

E-mail przyszedł dzisiaj. Marianne nie żyła. Co oznaczało, że cokolwiek zrobił Nash, nie zdołał zatkać przecieku.

Guy Novak.

On był ostatnim źródłem przecieku. To do niego pójdzie Nash, który nie odpowiadał na telefony i wiadomości Joego, ponieważ zamierzał dokończyć swoją misję.

Teraz Joe zrozumiał.

Mógł siedzieć tutaj i liczyć, że wszystko będzie dobrze. Jednak to by oznaczało, że Guy Novak umrze.

A tym samym koniec problemów.

- Joe? - nalegała Dolly. - Joe, powiedz mi.

Nie wiedział, co robić. Jednak nie powie Dolly. Mieli małą córkę, byli zgraną rodziną. Czegoś takiego się nie niszczy. Jednak nie można pozwolić, żeby zginął człowiek.

- Muszę iść - rzucił i pobiegł do drzwi.

■ ■ ■

Nash szeptał Guyowi Novakowi do ucha.

- Zawołaj do dziewczyn, że schodzisz do piwnicy i nie chcesz, żeby ci przeszkadzały. Rozumiesz?

Guy kiwnął głową. Poszedł do schodów. Nash przyciskał mu nóż do pleców, tuż przy prawej nerce. Nash nauczył się, że najlepiej posunąć się odrobinę za daleko, naciskając. Niech poczują ból, żeby wiedzieli, że nie żartujesz.

- Dziewczynki! Schodzę na chwilę do piwnicy. Zostańcie tam, dobrze? Nie chcę, żeby mi przeszkadzano.

- Dobrze! - odkrzyknął głos z góry.

Guy odwrócił się do Nasha. Ten pozwolił, by nóż prześlizgnął się po jego boku i zatrzymał na brzuchu. Guy nie wzdrygnął się ani nie cofnął.

- Ty zabiłeś moją żonę?

- Myślałem, że to twoja była żona.

- Czego chcesz?

- Gdzie wasze komputery?

- Mój laptop jest w torbie obok biurka. Desktop w kuchni.

- Jeszcze jakieś?

- Nie. Weź je sobie i idź.

- Najpierw musimy pogadać, Guy.

- Powiem ci wszystko, co chcesz wiedzieć. I mam pieniądze. Możesz je sobie wziąć. Tylko nie rób krzywdy dziewczynkom.

Nash spojrzał na niego. Ten człowiek musiał wiedzieć, że prawdopodobnie dzisiaj umrze. Nic w jego życiu nie sugerowało, że może być bohaterem, a jednak teraz wyglądało na to, że ma dość i nie zamierza ustąpić ani o krok.

- Nie tknę ich, jeżeli będziesz współpracował - obiecał Nash.

Guy popatrzył mu w oczy, jakby sprawdzając, czy Nash kłamie. Nash otworzył drzwi do piwnicy. Obaj zeszli na dół. Nash kroczył tuż za nim i zapalił światło. Piwnica była niewykończona. Miała cementową podłogę. W rurach bulgotała woda. Malowane akwarelami płótno stało oparte o kufer. Wszędzie leżały stare kapelusze, plakaty i kartonowe pudła.

Nash miał wszystko, czego potrzebował, w sportowej torbie, którą niósł na ramieniu. Sięgnął po taśmę izolacyjną, a wtedy Guy Novak popełnił błąd.

- Uciekajcie, dziewczynki! - wrzasnął.

Nash uciszył go mocnym ciosem łokciem w szyję, a następnie uderzył nasadą dłoni w czoło. Guy runął na podłogę, łapiąc się za gardło.

- Jeśli piśniesz choć słowo - rzekł Nash - sprowadzę tu twoją córkę i każę jej patrzeć. Rozumiesz?

Guy zamarł. Ojcowskie uczucia mogą nawet z takiego tchórzliwego robaka jak Guy Novak zrobić rycerza. Nash zastanawiał się, czy on i Cassandra mieliby do tej pory dzieci. Niemal na pewno. Cassandra pochodziła z licznej rodziny. Chciała mieć dużo dzieci. On nie był tego pewny - spoglądał na świat znacznie bardziej pesymistycznie niż ona - ale nigdy by jej tego nie odmówił.

Nash spojrzał na leżącego Novaka. Zastanawiał się, czy dźgnąć go w nogę albo uciąć mu palec, ale nie było takiej potrzeby. Guy próbował stawić opór i dostał nauczkę. To się już nie powtórzy.

- Obróć się na brzuch i wyciągnij ręce do tyłu.

Guy posłuchał. Nash owinął taśmą jego przeguby i łokcie. Potem nogi w kostkach. Połączył przeguby z kostkami, ugiąwszy nogi w kolanach. Klasyczna pozycja. Następnie kneblował mu usta, pięciokrotnie owijając taśmą jego głowę.

Potem Nash ruszył do drzwi.

Guy zaczął się miotać, ale niepotrzebnie. Nash chciał się tylko upewnić, że dziewczynki nie usłyszały tego głupiego okrzyku. Otworzył drzwi. W oddali wciąż słyszał grający telewizor. Dziewcząt nie było w polu widzenia. Zamknął drzwi i znów zszedł na dół.

- Twoja była żona nakręciła film. Chcę, żebyś mi powiedział, gdzie on jest.

Guy nadal miał usta zaklejone taśmą. Jego twarz zdradzała zdumienie - jak miał odpowiedzieć na to pytanie, mając zakneblowane usta. Nash uśmiechnął się do niego i pokazał mu nóż.

- Powiesz mi to za kilka minut, dobrze?

Jego telefon znów zaczął wibrować. Nash myślał, że to Lewiston, lecz gdy sprawdził numer dzwoniącego, zrozumiał, że to niedobra wiadomość.

- Co się stało? - zapytał.

- Jest tu policja - powiedziała Pietra.

Nash nie był specjalnie zdziwiony. Jak coś pójdzie nie tak, wszystko zaczyna się walić. Teraz nie miał już czasu. Nie mógł stać tu i kaleczyć Guya do woli. Musiał działać szybko.

W jaki sposób najszybciej skłonić go do mówienia?

Nash pokręcił głową. To, co daje nam odwagę - to, za co warto umierać - jest także naszą słabością.

- Zamierzam złożyć wizytę twojej córce - powiedział. - Wtedy będziesz mówił, prawda?

Guy wybałuszył oczy. Wciąż związany, próbował przekazać Nashowi to, co ten i tak już wiedział. Będzie mówił. Powie mu wszystko, co Nash chce wiedzieć, byle tylko zostawił dziewczynę w spokoju. Jednak Nash wiedział, że łatwiej będzie uzyskać od niego informacje, gdy przyprowadzi tu jego córkę. Ktoś mógłby powiedzieć, że wystarczyłaby sama groźba. Może miałby rację.

Nash jednak chciał ściągnąć tu córkę Guya z innych powodów.

Zaczerpnął tchu. Koniec był bliski. Wiedział to. Tak, chciał przeżyć i wydostać się stąd, ale szaleniec nie tylko się wyrwał, ale przejął kontrolę. Szaleniec rozgrzał krew w jego żyłach, sprawił, że poczuł się podniecony i żywy.

Zaczął wchodzić po schodach. Za plecami słyszał zduszone postękiwania miotającego się Guya. Na moment szaleniec odpuścił i Nash zastanawiał się, czy wrócić. Guy powiedziałby mu teraz wszystko. Może jednak nie. Może wyglądałoby to tylko na pustą groźbę.

Nie, musi to zrobić.

Otworzył drzwi piwnicy i wyszedł do holu. Spojrzał na schody. Telewizor wciąż grał. Nash zrobił następny krok.

I zatrzymał się, słysząc dzwonek do drzwi.

■ ■ ■

Tia wjechała na podjazd Novaka. Zostawiła komórkę oraz torebkę w samochodzie i pospieszyła do drzwi frontowych. Usiłowała przetrawić to, co powiedziała jej Betsy Hill. Jej syn był cały i zdrowy. To najważniejsze. Może odniósł drobne obrażenia, ale był żywy, stał na własnych nogach i nawet zdołał biec. Wprawdzie powiedział

Betsy kilka niepokojących rzeczy - że ma poczucie winy z powodu Spencera i tak dalej. Jednak z tym wszystkim można się uporać. Najważniejsze, żeby przeżył. I żeby sprowadzić go do domu. Potem będzie można się martwić innymi sprawami.

Wciąż pogrążona w tych myślach Tia zadzwoniła do drzwi Novaka.

Przełknęła ślinę i przypomniała sobie, że na tę rodzinę spadł dziś dotkliwy cios. Zapewne powinna im współczuć, ale tak naprawdę to chciała tylko zabrać córkę, znaleźć syna i męża, skryć się z nimi wszystkimi w domu i na zawsze zamknąć drzwi.

Nikt nie otwierał.

Tia próbowała zerknąć przez okienko, ale uniemożliwiało to odbijające się światło. Osłoniła dłońmi oczy i zajrzała do holu. Wydało jej się, że dostrzegła jakąś uskakującą postać. Może to był tylko cień. Ponownie nacisnęła guzik dzwonka. Tym razem usłyszała hałas. Dziewczęta zbiegały po schodach.

Dopadły drzwi. Yasmin otworzyła je. Jill stała kilka kroków za nią.

- Cześć, pani Baye.

- Cześć, Yasmin.

Z twarzy dziewczynki wyczytała, że Guy jeszcze jej nie powiedział, ale to jej nie zdziwiło. Czekał, aż ona zabierze stąd Jill i zostawi go samego z Yasmin.

- Gdzie twój ojciec?

Yasmin wzruszyła ramionami.

- Chyba mówił coś, że schodzi do piwnicy.

Przez moment wszystkie trzy stały, nic nie mówiąc. W domu było cicho jak w grobowcu. Czekały jeszcze sekundę czy dwie na jakiś znak lub dźwięk. Nie doczekały się.

Guy zapewne jest pogrążony w żalu, pomyślała Tia. Powinna po prostu zabrać Jill i pojechać do domu. Żadna z nich się nie poruszyła.

Nagle Tii przestało się to podobać. Normalnie, jeśli zostawiasz gdzieś dziecko, odprowadzasz je do drzwi, żeby mieć pewność, że rodzic lub opiekunka jest w domu. Teraz miała wrażenie, że zostawiłaby Yasmin samą.

- Guy?! - zawołała Tia.

- W porządku, pani Baye. Jestem już dostatecznie duża, żeby zostawić mnie samą.

Dyskusyjne twierdzenie. Obie dziewczynki były w tym trudnym wieku. Zapewne poradziłyby sobie same, bo miały telefony komórkowe i tak dalej. Jill domagała się coraz większej niezależności. Twierdziła, że jest odpowiedzialna. Przypominała, że Adama zostawiali samego, kiedy był w jej wieku - co ostatecznie okazało się wątpliwym argumentem.

Jednak nie to niepokoiło teraz Tię. I nie kwestia pozostawienia Yasmin samej. Samochód jej ojca stał na podjeździe. Guy powinien tu być. Miał powiedzieć Yasmin, co stało się z jej matką.

- Guy?

Nadal żadnej odpowiedzi.

Dziewczęta spojrzały po sobie. Jakiś cień przebiegł po ich twarzach.

- Mówiłyście, że gdzie on chyba jest? - spytała Tia.

- W piwnicy.

- Co tam jest?

- Właściwie nic. Tylko trochę starych pudeł i takie rzeczy. Graciarnia.

Czemu więc Guy Novak nagle postanowił tam zejść?

Oczywista odpowiedź: ponieważ chciał być sam. Yasmin powiedziała, że są tam stare pudła. Może Guy przechowywał w nich jakieś pamiątki po Marianne i teraz siedział na podłodze, przeglądając stare zdjęcia. Albo coś takiego. I może nie słyszał ich przez zamknięte drzwi.

To było najbardziej sensowne wyjaśnienie.

Tia przypomniała sobie ten znikający cień, który zobaczyła, gdy zajrzała przez okno. Czy to mógł być Guy? Czy mógł chować się przed nią? To też miałoby jakiś sens. Może po prostu nie miał siły spojrzeć jej teraz w twarz. Niewykluczone, że nie chciał nikogo widzieć.

No dobrze, pomyślała Tia, ale nadal nie podobała jej się myśl, że miałaby zostawić tak Yasmin.

- Guy? - zawołała głośniej.

Nadal nic.

Ruszyła do drzwi piwnicy. Jeśli naruszy jego prywatność, to trudno. Wystarczy, że usłyszy jego odpowiedź: „Jestem tutaj”. Zapukała. Żadnej odpowiedzi. Chwyciła klamkę i przekręciła ją. Pchnęła drzwi.

Światło było zgaszone.

Odwróciła się do dziewczynek.

- Skarbie, jesteś pewna, że zszedł tutaj?

- Tak powiedział.

Tia spojrzała na Jill. Ta potwierdziła skinieniem głowy. Tia poczuła budzący się lęk. Guy był tak przygnębiony, kiedy rozmawiała z nim przez telefon, a potem zszedł sam do ciemnej piwnicy...

Nie, nie mógł. Nie mógł zrobić tego Yasmin...

Nagle Tia usłyszała coś. Jakby jakiś zduszony dźwięk. Jakieś drapanie lub szuranie. Może szczur lub inne zwierzę.

Znów to usłyszała. To nie był szczur. Zdecydowanie coś większego.

Co to...?

- Chcę, żebyście zostały tutaj - stanowczo powiedziała do dziewczynek. - Słyszycie mnie? Nie schodźcie tam, dopóki was nie zawołam.

Tia próbowała wymacać włącznik. Znalazła go i zapaliła światło. Nogi już same niosły ją na dół. A kiedy tam zeszła i na drugim końcu pomieszczenia zobaczyła zakneblowanego i związanego Guya Novaka, stanęła jak wryta i nie namyślała się ani chwili.

Odwróciła się i ruszyła z powrotem.

- Dziewczynki, uciekajcie! Wybiegnijcie na uli...

Słowa zamarły jej na ustach. Drzwi piwnicy już zaczęły się zamykać.

Stanął w nich jakiś mężczyzna. Prawą ręką trzymał za kark krzywiącą się Yasmin. Lewą trzymał Jill.

38

Carson się wściekał. Został odprawiony. Po tym wszystkim, co dla niej zrobił, Rosemary po prostu kazała mu wyjść z pokoju, jakby był dzieckiem. Siedziała tam teraz z tym starym, który ośmieszył go przed przyjaciółmi.

Niczego nie rozumiała.

Znał ją. Zawsze używała swojej urody i języka, żeby wybrnąć z opałów. Teraz jednak to się nie uda. Będzie próbowała ratować swój tyłek i nic więcej. Im dłużej Carson o tym myślał, tym gorzej to dla niego wyglądało. Jeśli wkroczą gliny i trzeba będzie kogoś złożyć w ofierze, Carson będzie idealnym kandydatem.

Może ci dwoje właśnie teraz to omawiają.

To miało sens. Carson miał już dwadzieścia dwa lata, toteż można go było osądzić i skazać jak dorosłego. Ponadto to on najczęściej robił interesy z dzieciakami - Rosemary była dostatecznie sprytna, żeby nie brudzić sobie tym rąk. To on również pośredniczył między klubem a dystrybutorem.

Niech to szlag, pomyślał, powinienem wiedzieć, że tak się skończy. Kiedy ten chłopak Spencerów poszedł do piachu, trzeba było przeczekać przez jakiś czas. Jednak to były duże pieniądze i jego dystrybutorzy naciskali. Kontaktem Carsona był niejaki Barry Watkins, który zawsze nosił garnitury od Armaniego. Zabierał go do ekskluzywnych klubów. Szastał forsą. Dzięki niemu Carson miał dziewczyny i szacunek. Watkins dobrze go traktował.

Jednak ostatniej nocy, kiedy Carson nie dostarczył towaru, Watkins przemówił innym tonem. Nie krzyczał. Po prostu jego głos stał się tak zimny, jak szpikulec do lodu wbity między żebra.

- Musimy to mieć - powiedział do Carsona.

- Myślę, że mamy problem.

- Jaki?

- Chłopak doktora zaczął gadać. Jego ojciec znów się pojawił.

Cisza.

- Halo?

- Carson?

- Co?

- Moi pracodawcy nie pozwolą, żeby połączono to ze mną. Rozumiesz? Postarają się, żeby to nie doszło na ten poziom.

Rozłączył się. Wiadomość została przekazana i odebrana.

I teraz uzbrojony Carson czekał.

Usłyszał jakiś dźwięk przy drzwiach frontowych. Ktoś próbował się dostać do środka. Drzwi były zamykane z obu stron. Trzeba było znać kod, żeby wejść lub wyjść. Stojący za drzwiami zaczął się dobijać. Carson spojrzał przez okno.

Zobaczył Adama Baye. Był z nim Huff.

- Otwierać! - krzyknął Adam. Znów rąbnął w drzwi. - No już, otwórzcie!

Carson skrył uśmiech satysfakcji. Ojciec i syn w jednym miejscu. Teraz będzie można to zakończyć.

- Poczekaj - powiedział Carson.

Wepchnął pistolet za pasek na plecach, wystukał czterocyfrowy kod i zobaczył, że czerwone światełko zmieniło się na zielone. Drzwi się otworzyły.

Adam wpadł do środka, a DJ za nim.

- Jest tu mój ojciec? - zapytał Adam.

Carson kiwnął głową.

- W biurze Rosemary.

Adam ruszył tam. DJ Huff za nim.

Carson puścił drzwi, które same się zamknęły. Sięgnął za pasek i wyciągnął broń.

■ ■ ■

Anthony szedł za Adamem Baye.

Zachowywał niewielką odległość, ale nie był pewien, jak to rozegrać. Dzieciak go nie znał, więc Anthony nie mógł go po prostu zawołać - a ponadto, kto wie, co mu chodzi po głowie? Gdyby Anthony przedstawił się jako znajomy jego ojca, chłopak mógłby po prostu rzucić się do ucieczki i znów zniknąć.

Rozegraj to spokojnie, pomyślał Anthony.

Idący przed nim Adam krzyczał coś do telefonu. Niezły pomysł. Anthony, nie zwalniając kroku, wyjął swoją komórkę. Wybrał numer Mike’a.

Żadnej odpowiedzi.

- Mike - powiedział Anthony, gdy zgłosiła się poczta głosowa - widzę twojego chłopaka. Kieruje się do tego klubu, o którym ci mówiłem. Idę za nim.

Zamknął aparat i wepchnął go z powrotem do kieszeni. Adam już zakończył rozmowę i przyspieszył kroku. Anthony również. Adam dotarł do klubu, wbiegł po schodkach, przeskakując po dwa stopnie i spróbował otworzyć drzwi.

Były zamknięte.

Anthony zobaczył, że chłopak spogląda na klawiaturę szyfrowego zamka. Odwrócił się do swojego kolegi, który wzruszył ramionami. Adam zaczął się dobijać.

- Otwierać!

Jego głos, pomyślał Anthony. Było w nim coś więcej niż zniecierpliwienie - czysta desperacja. A nawet strach. Anthony podszedł bliżej.

- No już, otwórzcie!

Dobijał się coraz energiczniej. Po kilku sekundach drzwi się otworzyły. Stanął w nich jeden z gotów. Anthony widywał go w tej okolicy. Nieco starszy od pozostałych, wydawał się być kimś w rodzaju przywódcy tej bandy palantów. Miał plaster na nosie, jakby niedawno go złamał. Anthony zastanawiał się, czy to jeden z tych, którzy napadli Mike’a. Doszedł do wniosku, że tak.

Co powinien zrobić?

Czy powinien powstrzymać Adama od wejścia do klubu? To mogło się udać, ale także mogło zakończyć się spektakularną klęską. Dzieciak pewnie by uciekł. Anthony mógł go złapać i przytrzymać, ale gdyby oni wszyscy narobili rabanu, co by to dało?

Anthony podszedł jeszcze bliżej.

Adam pospiesznie wszedł i znikł w drzwiach. Anthony miał wrażenie, jakby budynek połknął chłopca. Jego kolega w kurtce z emblematem szkoły wszedł za nim, nieco wolniej. Anthony zobaczył gota, który puścił drzwi. Gdy to zrobił i drzwi powoli zaczęły się zamykać, got się odwrócił.

I Anthony zobaczył pistolet wetknięty z pasek jego spodni.

Moment przedtem, zanim drzwi zupełnie się zamknęły, wyglądało na to, że got sięgnął po broń.

■ ■ ■

Mo siedział w samochodzie i myślał o tych przeklętych liczbach.

CeeJay8115.

Zaczął od oczywistego. Zamieńmy Cee na C albo trzecią literę. Trzy. Wówczas Jay lub J byłoby dziesiątką. Co otrzymujemy? 3108115. Dodał wszystkie te liczby, spróbował je podzielić, znaleźć jakąś prawidłowość. Spojrzał na internetowy nick Adama - HockeyAdam1117. Mike powiedział mu, że jedenastka to numer Messiera, a siedemnastka była numerem Adama. Mimo to dodał te liczby do 8115, a potem do 3108115. Zamienił nick Hockey Adam na liczbą, wykonał kilka działań, próbując rozwiązać problem.

Nic.

Te liczby na pewno nie były przypadkowe. Nawet liczby wybrane przez Adama nie były przypadkowe. Zostały wybrane według jakiegoś kryterium. Mo musiał tylko je znaleźć.

Do tej pory Mo liczył w myślach, ale teraz otworzył skrytkę na rękawiczki i wyjął kartkę. Zaczął na niej wypisywać różne kombinacje liczb, gdy usłyszał znajomy głos.

- Otwierać!

Mo spojrzał przez przednią szybę.

Adam dobijał się do drzwi frontowych klubu Jaguar.

- No już, otwórzcie!

Mo złapał za klamkę w chwili, gdy drzwi klubu się otworzyły. Adam znikł w środku. Mo zastanawiał się, co robić, jak zareagować, gdy zauważył coś jeszcze.

Anthony, ten czarnoskóry bramkarz, którego Mike odwiedził kilka godzin wcześniej, biegł ile sił w nogach do drzwi klubu Jaguar. Mo wyskoczył z samochodu i ruszył za nim. Anthony pierwszy dopadł drzwi i przekręcił klamkę. Nie ustąpiły.

- Co się dzieje? - spytał Mo.

- Musimy tam wejść - rzekł Anthony.

Mo dotknął drzwi.

- Stalowe. Nie zdołamy ich wyważyć.

- No cóż, lepiej spróbujmy.

- Dlaczego, co się dzieje?

- Ten facet, który wpuścił Adama - powiedział Anthony. - Sięgał po broń.

■ ■ ■

Carson trzymał broń za plecami.

- Gdzie jest mój ojciec? - zapytał Adam.

- Z Rosemary.

Adam ominął go. W głębi korytarza słychać było głosy.

- Adam?

Głos należał do Mike’a Baye.

- Tato?

Baye wyszedł zza rogu w tej samej chwili, gdy dotarł tam Adam. Ojciec i syn spotkali się na korytarzu i objęli.

O, pomyślał Carson, czyż to nie słodkie.

Mocno ścisnął kolbę pistoletu i wycelował.

Nie zawołał. Nie zamierzał ich ostrzegać. Bo i po co. On już dokonał wyboru. Nie miał czasu na negocjacje czy żądania. Musiał to zakończyć.

Musiał ich zabić.

- Carson, nie! - krzyknęła Rosemary.

Jednak on nie zamierzał słuchać tej suki. Carson skierował broń w Adama, wycelował i przygotował się do strzału.

■ ■ ■

Obejmując syna - czując w ramionach ciepłe ciało swojego chłopca i o mało nie mdlejąc z ulgi, że nic mu nie jest - Mike zauważył to kątem oka.

Carson miał broń.

Nie było czasu do namysłu. Zadziałał odruchowo, czysto instynktownie. Zobaczył, że Carson wycelował broń w Adama, więc zareagował.

Odepchnął syna.

Popchnął go bardzo mocno. Nogi Adama dosłownie oderwały się od podłogi. Przeleciał w powietrzu, z oczami szeroko otwartymi ze zdziwienia. Huknął strzał i kula rozbiła szybę w miejscu, gdzie Adam stał zaledwie sekundę wcześniej. Grad szklanych odłamków obsypał Mike’a.

To pchnięcie zaskoczyło nie tylko Adama, ale i Carsona. Najwyraźniej myślał, że nie zauważą go albo zareagują tak jak większość ludzi na widok broni - zastygając lub podnosząc ręce.

Carson szybko otrząsnął się z zaskoczenia. Już kierował broń w prawo, tam gdzie wylądował Adam. Jednak Mike właśnie dlatego tak mocno popchnął syna. Nawet działając zupełnie odruchowo, zachował przytomność umysłu. Chciał nie tylko uchronić syna przed wystrzeloną kulą, ale usunąć go z pola rażenia. I udało mu się to.

Adam wylądował na podłodze za załomem korytarza.

Carson próbował wycelować, ale z tego miejsca nie mógł zastrzelić Adama, musiał więc najpierw zastrzelić ojca chłopca.

Mike poczuł, że ogarnia go dziwny spokój. Wiedział, co trzeba zrobić. Nie było innego wyjścia. Musiał ochronić swojego syna. Gdy Carson zaczął kierować broń w jego stronę, Mike zrozumiał, co to oznacza.

Będzie musiał się poświęcić.

Nie zastanawiał się nad tym. Tak po prostu było. Ojciec ratuje syna. Tak powinno być. Carson zastrzeli jednego z nich. Wydawało się to nieuniknione. Tak więc Mike zrobił jedyną rzecz, jaką mógł zrobić.

Postarał się, żeby to on był ofiarą.

Działając czysto instynktownie, Mike zaatakował Carsona.

Sprężył się do skoku, jak do akcji na lodowisku, wiedząc, że jeśli nawet Carson go trafi, impet może zrobić swoje. Siłą rozpędu wpadnie na Carsona i uniemożliwi mu oddanie następnego strzału.

Uratuje syna.

Jednak już pędząc na Carsona, Mike uświadomił sobie, że chęci to jedno, a rzeczywistość to drugie. Odległość była zbyt duża. Carson już wycelował. Zanim Mike zdąży go dopaść, Carson wpakuje mu ze dwie kule. Jego szanse przeżycia, a nawet przeszkodzenia strzelcowi były znikome.

Mimo to nie miał innego wyjścia. Zamknął oczy, opuścił głowę i pognał, ile sił w nogach.

■ ■ ■

Nadal dzieliło ich co najmniej pięć metrów, lecz jeśli pozwoli mu zbliżyć się jeszcze trochę, na pewno nie chybi.

Carson wycelował nieco niżej, prosto w głowę Mike’a, i patrzył, jak cel rośnie w oczach.

■ ■ ■

Anthony naparł ramieniem na drzwi, lecz te nie ustąpiły.

- Tyle skomplikowanych obliczeń i nic? - mruknął Mo.

- Co tam mamroczesz?

- Osiem, jeden, jeden, pięć.

- Możesz powtórzyć?

Nie było czasu na wyjaśnienia. Mo wystukał 8115 na panelu zamka. Czerwone światełko zmieniło się na zielone, sygnalizując, że drzwi są otwarte.

Anthony pchnął je i obaj wpadli do środka.

Carson miał go już na muszce.

Pistolet był wycelowany w czubek głowy atakującego Mike’a. Carson sam się dziwił, że jest taki spokojny. Myślał, że będzie przerażony, a tymczasem ręka wcale mu nie drżała. Przy pierwszym strzale czuł się wspaniale. Teraz poczuje się jeszcze lepiej. Cel był już w zasięgu strzału. Nie chybi. Nie ma mowy.

Carson zaczął ściągać spust.

A wtedy broń znikła.

Jakaś olbrzymia dłoń wysunęła się zza jego pleców i wyrwała mu pistolet. Tak po prostu. W jednej chwili broń była, a w następnej znikła. Carson odwrócił się i zobaczył tego wielkiego czarnoskórego bramkarza z pobliskiego lokalu. Bramkarz trzymał w dłoni pistolet i się uśmiechał.

Jednak Carson nawet nie zdążył się zdziwić. Coś z potwornym impetem wpadło na niego od tyłu. Carson poczuł przeszywający ból. Z wrzaskiem poleciał na twarz i w powietrzu napotkał bark Mike’a Baye, szarżującego z głębi korytarza. Siła uderzenia o mało nie złamała go na pół. Runął na podłogę, jakby ktoś spuścił go ze znacznej wysokości. Zaparło mu dech. Czuł się tak, jakby miał połamane wszystkie żebra.

- To już koniec - oznajmił Mike. I odwróciwszy się do stojącej w kącie Rosemary, dodał: - I żadnych umów.

39

Nash trzymał obie dziewczynki za szyje.

Nie ściskał mocno, ale w punktach wrażliwych na ucisk. Widział, jak Yasmin się krzywi, ta, która narobiła całego tego zamieszania na lekcji Joego. Druga dziewczynka - córka tej kobiety, która przypadkiem się tu znalazła - drżała jak liść.

- Puść je - powiedziała kobieta.

Nash pokręcił głową. Czuł uniesienie. Szaleniec przeszywał jego ciało jak prąd elektryczny. Każdy neuron przełączył się na najwyższy bieg. Jedna z dziewczynek zaczęła płakać. Wiedział, że to powinno na niego podziałać, że łzy ludzkiej istoty powinny poruszyć go w jakiś sposób.

Jednak tylko wzmocniły to uczucie.

Czy wciąż jesteś szaleńcem, jeśli zdajesz sobie sprawę ze swojego szaleństwa?

- Proszę. To jeszcze dzieci.

Zamilkła. Może dostrzegła to. Jej słowa do niego nie docierały. Gorzej, zdawały się sprawiać mu przyjemność. Podziwiał tę kobietę. Zastanawiał się, czy zawsze taka była, dzielna i rozsądna, czy teraz zmieniła się w niedźwiedzicę broniącą małych?

Będzie musiał zabić ją najpierw.

Z nią będzie najwięcej kłopotów. Był tego pewien. Na pewno nie stałaby spokojnie i nie patrzyła, jak krzywdzi dziewczynki.

Zaraz jednak podnieciła go nowa myśl. Jeśli tak ma być, jeśli tu ma się wszystko zakończyć, czy mogłoby być coś lepszego, niż kazać rodzicom patrzeć?

Och, wiedział, że to jest chore. Jednak gdy ta myśl już uformowała się w jego głowie, Nash nie mógł się jej pozbyć. Nic nie poradzisz na to, kim jesteś. Nash poznał w więzieniu kilku pedofilów, którzy zawsze usilnie starali się przekonać sami siebie, że nie są zdeprawowani. Mówili o historii, starożytnych cywilizacjach i wcześniejszych epokach, gdy wydawano za mąż dwunastoletnie dziewczynki, a Nash wciąż zastanawiał się, po co się trudzą. To było proste. Tak po prostu jesteś skonstruowany. Masz ochotę. Odczuwasz potrzebę robienia tego, co inni uważają za naganne.

Takim uczynił cię Bóg. Kogo więc należy winić?

Wszyscy ci żałośni odmieńcy powinni zrozumieć, że jeśli naprawdę się nad tym zastanowić, potępiając takich ludzi, krytykuje się boże dzieło. Och, pewnie, można mówić o kuszeniu, ale jest w tym coś więcej. Oni też to rozumieli. Ponieważ każdy ma jakieś żądze. I to nie zdyscyplinowanie trzyma je na wodzy, tylko okoliczności. Właśnie tego nie rozumiała Pietra. Okoliczności nie zmusiły tamtych żołnierzy do okrucieństwa.

One dały im okazję.

Teraz już wiedział. Zabije ich wszystkich. Zabierze komputery i zniknie. Kiedy przybędzie policja, zastanie tu krwawą łaźnię. Założą, że to robota seryjnego zabójcy. Nikt nie będzie myślał o jakimś filmie nakręconym przez szantażystkę, która chciała zniszczyć dobrego człowieka i nauczyciela. Joe będzie bezpieczny.

Po kolei. Najpierw związać matkę.

- Dziewczynki? - powiedział Nash.

Obrócił je tak, żeby popatrzyły na niego.

- Jeśli uciekniecie, zabiję mamusię i tatusia. Rozumiecie?

Obie kiwnęły głowami. Odciągnął je od drzwi piwnicy. Puścił ich szyje - a wtedy Yasmin wydała najgłośniejszy krzyk, jaki słyszał w życiu. Rzuciła się do swojego ojca. Nash zagrodził jej drogę.

Co okazało się błędem.

Druga dziewczynka pobiegła w kierunku schodów.

Nash błyskawicznie się odwrócił, ale była szybsza.

- Uciekaj, Jill! - wrzasnęła kobieta.

Nash skoczył za dziewczynką, usiłując złapać ją za nogę. Prawie chwycił ją za kostkę, ale mu się wyrwała. Spróbował ponownie, lecz jakiś ciężar spadł mu na plecy.

Matka dziewczynki.

Skoczyła na niego. Mocno ugryzła go w nogę. Nash zawył i odrzucił ją kopniakiem.

- Jill! - zawołał Nash. - Twoja mamusia zginie, jeśli zaraz tu nie zejdziesz!

Kobieta odtoczyła się od niego.

- Uciekaj! Nie słuchaj go!

Nash wstał i wyjął nóż. Po raz pierwszy nie wiedział, co robić. Telefon znajdował się na drugim końcu pokoju. Mógł zerwać kabel, ale dzieciak zapewne miał komórkę.

Czas uciekał.

Musiał zabrać komputery. To było najważniejsze. Zabije ich, weźmie komputery i ucieknie. Potem zniszczy twarde dyski.

Nash spojrzał na Yasmin. Schowała się za ojcem. Guy próbował się obrócić, usiąść, zrobić coś, żeby osłonić córkę własnym ciałem.

Te wysiłki związanego taśmą izolacyjną człowieka były niemal komiczne.

Kobieta też się podniosła. Stanęła obok dziewczynki. Tym razem nawet nie było to jej dziecko. Odważna. Teraz jednak wszyscy troje znaleźli się w jednym miejscu. Dobrze. Załatwi ich szybko. Nie zajmie mu to wiele czasu.

- Jill! - ponownie zawołał Nash. - Ostatnia szansa!

Yasmin znów wrzasnęła. Nash ruszył ku nim, podnosząc rękę z nożem, gdy zatrzymał go cichy głosik.

- Proszę, nie rób krzywdy mojej mamusi.

Głos dobiegał zza jego pleców. Słyszał jej szloch. Jill wróciła.

Nash spojrzał na jej matkę i się uśmiechnął. Twarz kobiety wykrzywił grymas przerażenia.

- Nie! - krzyknęła. - Jill, nie! Uciekaj!

- Mamusiu?

- Uciekaj! Boże, skarbie, proszę, uciekaj!

Jednak Jill nie słuchała. Zeszła po schodach, Nash odwrócił się do niej i wtedy pojął swój błąd. Przez sekundę zastanawiał się, czy celowo pozwolił Jill uciec na górę. Przecież puścił dziewczęta, prawda? Czy to była nieostrożność, czy może coś więcej? Może pokierował nim ktoś, kto widział już dość i chciał, by Nash zaznał spokoju.

Wydało mu się, że widzi ją stojącą obok dziewczynki.

- Cassandra - powiedział głośno.

■ ■ ■

Parę minut wcześniej Jill poczuła dłoń tego mężczyzny zaciskającą się na jej karku.

Facet był silny. Jego palce znalazły wrażliwy punkt i sprawiały dotkliwy ból. Potem zobaczyła mamę i pana Novaka związanego na podłodze. Jill była przerażona.

- Puść je - powiedziała jej mama.

Sposób, w jaki to mówiła, trochę uspokoił Jill. Mama zrobi wszystko, żeby ją uratować. I Jill wiedziała, że musi jej pokazać, że zrobi wszystko dla niej.

Mężczyzna zacisnął palce. Jill jęknęła i spojrzała na jego twarz. Wyglądał na szczęśliwego. Przeniosła spojrzenie na Yasmin. Yasmin patrzyła na Jill. Nieznacznie poruszyła głową. Tak robiła w klasie, kiedy chciała przekazać Jill jakąś wiadomość, mimo że nauczyciel patrzył.

Jill nie zrozumiała. Yasmin znacząco spojrzała na swoją dłoń.

Zdziwiona Jill powiodła wzrokiem za jej spojrzeniem i nagle pojęła.

Yasmin tak ułożyła kciuk i wskazujący palec, że jej dłoń naśladowała pistolet.

- Dziewczynki?

Trzymający ich szyje mężczyzna ścisnął je i obrócił, zmuszając, by na niego spojrzały.

- Jeśli uciekniecie, zabiję mamusię i tatusia. Rozumiecie?

Obie skinęły głowami. Ich spojrzenia znów się spotkały. Yasmin otworzyła usta. Jill zrozumiała. Mężczyzna puścił je. Jill czekała, aż Yasmin odwróci jego uwagę, co szybko nastąpiło.

Yasmin wrzasnęła, a Jill pobiegła, chcąc ratować życie. Nie tylko swoje. Ich wszystkich.

Poczuła palce mężczyzny na swojej kostce, ale wyrwała się. Usłyszała, jak zawył z bólu, ale się nie odwróciła.

- Jill! Twoja mamusia zginie, jeśli zaraz tu nie zejdziesz!

Nie miała innego wyjścia. Pobiegła na górę. Przypomniała sobie anonimowy e-mail, który zaledwie dzień wcześniej wysłała do pana Novaka.

Posłuchaj mnie, proszę. Musisz lepiej chować swoją broń.

Teraz modliła się, żeby nie przeczytał tej wiadomości lub nie zdążył jeszcze posłuchać tej rady. Wpadła do sypialni i wyciągnęła szufladę. Wysypała jej zawartość na podłogę.

Broni nie było.

Podupadła na duchu. Usłyszała krzyk z dołu. Ten człowiek zabije ich wszystkich. Zaczęła rozrzucać stertę wysypanych rzeczy i jej dłoń natrafiła na metal.

Pistolet.

- Jill! Ostatnia szansa!

Jak się go odbezpiecza? Niech to szlag. Nie wiedziała. Nagle jednak coś sobie przypomniała.

Yasmin schowała broń w pośpiechu. Pistolet zapewne był odbezpieczony.

Usłyszała krzyk Yasmin.

Jill podniosła się z podłogi. Jeszcze nie doszła do schodów, gdy zawołała najcieńszym, najbardziej dziecinnym głosikiem, jaki zdołała z siebie wydobyć:

- Proszę, nie rób krzywdy mojej mamusi.

Zbiegła na dół. Zastanawiała się, czy zdoła nacisnąć dostatecznie mocno, żeby broń wypaliła. Pomyślała, że chwyci kolbę obiema rękami i dwoma palcami ściągnie spust.

Okazało się, że to wystarczyło.

■ ■ ■

Nash usłyszał wycie syren.

Zobaczył broń i się uśmiechnął. Chciał uskoczyć, ale Cassandra pokręciła głową. On właściwie też tego nie chciał. Dziewczynka się wahała. Zrobił krok w jej kierunku i wysoko uniósł nóż.

Kiedy Nash miał dziesięć lat, zapytał ojca, co się z nami dzieje, kiedy umieramy. Ojciec odparł, że zapewne Szekspir ujął to najlepiej, pisząc, że śmierć jest nieodkrytą krainą, z której żaden podróżny nie powrócił.

Krótko mówiąc, co o niej wiemy?

Pierwsza kula trafiła go w pierś.

Chwiejnie zrobił kolejny krok, trzymając nóż w podniesionej ręce i czekając.

Nash nie wiedział, dokąd przeniesie go następna kula, ale miał nadzieję, że do Cassandry.

40

Mike siedział w tym samym pokoju przesłuchań co poprzednio. Tym razem był z synem.

Agent Darryl LeCrue i asystent prokuratora generalnego Scott Duncan próbowali poskładać całą tę sprawę. Mike wiedział, że są tutaj wszyscy - Rosemary, Carson, DJ Huff, zapewne z ojcem, oraz pozostali goci. Rozdzielili ich w nadziei, że pójdą na ugody i złożą zeznania.

Byli tu od kilku godzin. Mike i Adam nie odpowiedzieli jeszcze na ani jedno pytanie. Hester Crimstein, ich adwokat, nie pozwoliła im mówić. Na razie Mike i Adam siedzieli sami w pokoju przesłuchań.

Mike spojrzał na syna i poczuł, że kraje mu się serce.

- Będzie dobrze - powiedział chyba po raz piąty lub szósty.

Adam nie reagował. Zapewne był w szoku. Oczywiście, granica między szokiem a młodzieńczym uporem jest bardzo cienka. Hester była w kiepskim humorze, który stale się pogarszał. Było to po niej widać. Co chwilę wpadała i zadawała im pytania. Adam tylko potrząsał głową, kiedy domagała się szczegółów.

Ostatnią wizytę złożyła im pół godziny temu i zakończyła ją trzema słowami skierowanymi do Mike’a.

- Nie jest dobrze.

Teraz drzwi znowu się otworzyły. Hester weszła, wzięła krzesło i postawiła je bliżej Adama. Usiadła i przysunęła twarz do jego twarzy. Odwrócił głowę. Ujęła jego twarz w dłonie i obróciła ku sobie.

- Spójrz na mnie, Adamie - powiedziała.

Zrobił to bardzo niechętnie.

- Oto twój problem. Rosemary i Carson obwiniają ciebie, Mówią, że to był twój pomysł, żeby ukraść recepty ojca i zrobić na tym interes. Mówią, że to ty do nich przyszedłeś. Zależnie od nastroju twierdzą także, że twój ojciec też brał w tym udział. Obecny tutaj tatuś miał niby szukać źródła dodatkowych dochodów. Oficerowie DEA z tego budynku właśnie odnieśli spory sukces, aresztując lekarza z Bloomfield za to samo - sprzedaż recept na czarnym rynku. Dlatego podoba im się ta wersja, Adamie. Chcą lekarza i jego syna jako wspólników przestępstwa, ponieważ to narobi szumu w mediach i zapewni im awans. Rozumiesz, co mówię?

Adam kiwnął głową.

- Zatem dlaczego nie powiesz mi prawdy?

- To nie ma znaczenia - rzekł Adam.

Rozłożyła ręce.

- Nie rozumiem?

Tylko potrząsnął głową.

- Moje słowa przeciwko ich słowom.

- Racja, ale widzisz, są dwa problemy. Po pierwsze, to nie tylko oni. Mają paru kolegów Carsona, którzy potwierdzają tę wersję. Oczywiście, poproszeni przez Carsona i Rosemary ci kumple powiedzieliby, że jesteś kosmitą, który robił im badania odbytu. Tak więc nie to jest naszym głównym problemem.

- Zatem co nim jest? - zapytał Mike.

- Najważniejszym dowodem są te bloczki recept. Nie można ich bezpośrednio powiązać z Rosemary i Carsonem. Nie da się tego udowodnić. Jednak można powiązać je z panem, doktorze Baye. Po prostu. Są pańskie. Za ich pomocą można także dowieść, w jaki sposób dostały się z punktu A - od pana, doktorze Baye - do punktu B, czyli na czarny rynek. Za pośrednictwem pańskiego syna.

Adam zamknął oczy i pokręcił głową.

- No co? - spytała Hester.

- Nie uwierzycie mi.

- Kochany, posłuchaj mnie. Wierzenie ci to nie moje zadanie. Ja mam cię bronić. Możesz się martwić tym, czy uwierzy ci mamusia, jasne? Ja nie jestem twoją mamusią. Jestem twoim adwokatem i w tym momencie tak jest o wiele lepiej.

Adam spojrzał na ojca.

- Ja ci uwierzę - rzekł Mike.

- Przecież mi nie ufałeś.

Mike nie wiedział, co na to odpowiedzieć.

- Umieściliście coś w moim komputerze. Podsłuchiwaliście moje prywatne rozmowy.

- Martwiliśmy się o ciebie.

- Mogliście zapytać.

- Pytałem, Adamie. Pytałem tysiąc razy. Mówiłeś, żebym zostawił cię w spokoju. Kazałeś mi wyjść z twojego pokoju.

- Hej, chłopcy? - przerwała im Hester. - Cieszy mnie ta wzruszająca scena, naprawdę piękna, i zbiera mi się na płacz, ale liczę sobie za godzinę i jestem naprawdę droga, więc może wrócimy do sprawy?

Usłyszeli głośne pukanie. Drzwi otworzyły się i stanęli w nich agent specjalny Darryl LeCrue oraz asystent prokuratora generalnego Scott Duncan.

- Wynocha - powiedziała Hester. - To prywatna narada.

- Jest tu ktoś, kto chce się widzieć z pani klientami - powiedział LeCrue.

- Nie obchodzi mnie to, nawet jeśli Jessica Alba w obcisłym topie...

- Hester - przerwał jej LeCrue. - Zaufaj mi. To ważne.

Odsunęli się na bok. Mike podniósł głowę. Nie był pewien, czego się spodziewać, ale na pewno nie tego. Adam zaczął płakać, gdy tylko ich zobaczył.

Betsy i Ron Hillowie weszli do pokoju.

- Kim oni są, do diabła? - zapytała Hester.

- To rodzice Spencera - powiedział Mike.

- O, a co to za emocjonalne sztuczki? Chcę, żeby wyszli. Mają natychmiast stąd wyjść.

- Cii - powiedział LeCrue. - Tylko posłuchaj. Nic nie mów. Tylko słuchaj.

Hester odwróciła się do Adama. Położyła dłoń na jego ramieniu.

- Nie mów ani słowa. Słyszysz mnie? Ani słowa.

Adam nadal płakał.

Betsy Hill usiadła przy stole naprzeciw niego. Ona też miała łzy w oczach. Ron stanął za nią. Założył ręce na piersi i patrzył w sufit. Mike widział, że drżą mu wargi. LeCrue stanął w jednym rogu, Duncan w drugim.

- Pani Hill - rzekł LeCrue - może pani im powtórzyć to, co powiedziała nam pani przed chwilą?

Hester Crimstein wciąż trzymała dłoń na ramieniu Adama, gotowa go uciszyć. Betsy Hill tylko patrzyła na Adama. W końcu podniósł głowę i napotkał jej spojrzenie.

- O co chodzi? - spytał Mike. Betsy Hill wreszcie przemówiła.

- Okłamałeś mnie, Adamie.

- No, no - powiedziała Hester. - Jeśli ona zamierza zacząć od oskarżeń o wprowadzenie w błąd, to natychmiast stąd wychodzimy.

Betsy nie odrywała oczu od Adama, ignorując wybuch Hester.

- Ty i Spencer nie pobiliście się o dziewczynę, prawda?

Adam milczał.

- Prawda?

- Nie odpowiadaj - poradziła Hester, lekko ściskając jego ramię. - Nie komentujemy żadnej rzekomej bójki...

Adam uwolnił swoje ramię.

- Pani Hill...

- Obawiasz się, że ci nie uwierzą - powiedziała Betsy. - I nie chcesz zrobić krzywdy swojemu przyjacielowi. Jednak nie możesz zranić Spencera. On nie żyje, Adamie. I to nie jest twoja wina.

Łzy zaczęły spływać mu po policzkach.

- Słyszysz? To nie twoja wina. Miałeś wszelkie powody, żeby się na niego rozgniewać. Jego ojciec i ja tyle przeoczyliśmy. Będziemy musieli z tym żyć do końca naszych dni. Może zdołalibyśmy go powstrzymać, gdybyśmy lepiej go pilnowali, a może nie można go było uratować. Teraz tego nie wiem. Jednak wiem jedno: to nie twoja wina. On nie żyje, Adamie. Nikt już nie może go zranić.

Hester otworzyła usta, ale nie wydobył się z nich żaden dźwięk. Rozmyśliła się, cofnęła i czekała. Mike też nie wiedział, co o tym sądzić.

- Powiedz im prawdę - zachęciła Betsy.

- To nie ma znaczenia - rzekł Adam.

- Owszem, ma, Adamie.

- I tak nikt mi nie uwierzy.

- My ci wierzymy - zapewniła Betsy.

- Rosemary i Carson powiedzą, że to ja i mój tata. Już tak mówią. Po co więc jeszcze i jego wciągać w bagno?

- To dlatego próbowałeś zakończyć to zeszłej nocy - rzekł LeCrue. - Za pomocą tego podsłuchu, o którym nam mówiłeś. Rosemary i Carson szantażowali cię, prawda? Powiedzieli, że jeśli się wygadasz, obciążą ciebie. Powiedzą, że to ty ukradłeś bloczki recept. Tak jak twierdzą teraz. A ty martwiłeś się jeszcze o swoich przyjaciół. Im też mogli narobić kłopotów. Tak więc co mogłeś zrobić? Musiałeś odpuścić.

- Nie martwiłem się o moich przyjaciół - powiedział Adam. - Jednak zamierzali wrobić mojego ojca. Na pewno straciłby prawo wykonywania zawodu.

Mike’owi zaparło dech.

- Adamie?

Odwrócił się do ojca.

- Po prostu powiedz prawdę. Nie przejmuj się mną.

Adam potrząsnął głową.

Betsy wyciągnęła rękę i dotknęła dłoni Adama.

- Mamy dowód.

Adam zdziwił się.

Ron Hill zrobił krok naprzód.

- Po śmierci Spencera przejrzałem jego pokój. Znalazłem... - Zamilkł, przełknął ślinę i znów wbił wzrok w sufit. - Nie chciałem mówić Betsy. Dosyć przeszła, więc pomyślałem: A jaką to zrobi różnicę? On nie żyje. Dlaczego znów miałaby przez to przechodzić? Ty też tak pomyślałeś, prawda, Adamie?

Adam nie odpowiedział.

- Tak więc nic jej nie powiedziałem. Jednak tamtej nocy, kiedy umarł... przeszukałem jego pokój. Pod łóżkiem znalazłem osiem tysięcy dolarów w gotówce - i to.

Ron rzucił na stół bloczek recept. Przez chwilę wszyscy tylko na nie patrzyli.

- Ty nie ukradłeś recept ojca - rzekła Betsy. - Zrobił to Spencer. Ukradł je z waszego domu, prawda?

Adam zwiesił głowę.

- A ty odkryłeś to tamtej nocy, kiedy się zabił. Powiedziałeś mu o tym. Byłeś wściekły. Pokłóciliście się. To dlatego go uderzyłeś. Kiedy do ciebie dzwonił, nie chciałeś słuchać jego przeprosin. Tym razem posunął się za daleko. Dlatego pozwoliłeś, by jego słowa nagrały się na pocztę głosową.

Adam zacisnął powieki. Łzy spływały mu po policzkach.

- Powinienem był odebrać. Uderzyłem go. Wyzywałem go i powiedziałem, że nigdy więcej się do niego nie odezwę. Potem zostawiłem go samego, a kiedy dzwonił, błagając o pomoc...

W pokoju wybuchło zamieszanie. Oczywiście, były łzy, uściski, słowa przeprosin. Rany otwarły się i zabliźniły. Hester robiła swoje. Przycisnęła LeCrue i Duncana. Wszyscy widzieli, co się stało. Nikt nie chciał oskarżać Adama i Mike’a. Adam będzie współpracował i pomoże posłać Rosemary i Carsona do więzienia.

Jednak dopiero nazajutrz.

Późnym wieczorem, kiedy Adam wrócił do domu i odzyskał swój telefon komórkowy, przyszła Betsy Hill.

- Chcę to usłyszeć - powiedziała mu.

I razem wysłuchali ostatniej wiadomości, jaką wysłał Spencer, zanim odebrał sobie życie.

- Nie chodziło o ciebie, Adamie. W porządku, człowieku. Po prostu spróbuj zrozumieć. Nie chodziło o nikogo. Po prostu było za trudno. Zawsze było zbyt trudno...

■ ■ ■

Tydzień później Susan Loriman zapukała do drzwi domu Joego Lewistona.

- Kto tam?

- Panie Lewiston? Tu Susan Loriman.

- Jestem bardzo zajęty.

- Proszę otworzyć. To ważne.

Zapadła kilkuminutowa cisza, zanim Joe Lewiston zrobił to, o co prosiła. Był nieogolony i ubrany w szary podkoszulek. Miał rozczochrane włosy i zaspane spojrzenie.

- Pani Loriman, to nie najlepsza pora...

- Dla mnie również.

- Zostałem zwolniony z pracy.

- Wiem. Przykro mi to słyszeć.

- Zatem jeśli chodzi o poszukiwanie dawcy...

- Właśnie.

- Nie może pani liczyć na to, że w tym pomogę.

- I tu się pan myli. Liczę na to.

- Pani Loriman...

- Czy umarł ktoś z pańskich bliskich?

- Tak.

- Zechce mi pan powiedzieć kto?

Dziwne pytanie. Lewiston westchnął i spojrzał w oczy Susan Loriman. Jej syn umierał i z jakiegoś powodu odpowiedź na to pytanie wydawała się dla niej bardzo ważna.

- Moja siostra Cassie. Była aniołem. Wprost trudno uwierzyć, że coś mogło się jej stać.

Oczywiście, Susan wiedziała o tym. Wszystkie środki przekazu trąbiły o owdowiałym mężu Cassandry Lewiston i morderstwach.

- Ktoś jeszcze?

- Mój brat Curtis.

- Czy on też był aniołem?

- Nie. Wprost przeciwnie. Jestem do niego podobny. Mówią, że łudząco. Jednak on przez całe życie sprawiał kłopoty.

- Jak umarł?

- Został zamordowany. Zapewne w trakcie napadu rabunkowego.

- Jest ze mną wykwalifikowana pielęgniarka. - Susan spojrzała przez ramię. Jakaś kobieta wysiadła z samochodu i ruszyła w ich kierunku. - Może pobrać próbkę krwi do analizy.

- Nie widzę sensu.

- Naprawdę nie zrobił pan niczego strasznego, panie Lewiston. Nawet wezwał pan policję, kiedy zrozumiał pan, co robi pański dawny szwagier. Musi pan zacząć odbudowywać swoje życie. I sądzę, że ten krok, pańska chęć pomocy i próba ocalenia mojego dziecka w tak trudnym momencie pańskiego życia, będzie się liczyła w oczach ludzi. Proszę, panie Lewiston. Czy pomoże pan uratować mojego syna?

Wyglądało na to, że zamierza zaprotestować. Susan miała nadzieję, że tego nie zrobi. Chciał jej przypomnieć, że Lucas ma dziesięć lat. Ona była gotowa mu przypomnieć, że jego brat Curtis zginął jedenaście lat temu - dziewięć miesięcy przedtem, nim urodził się Lucas. Powiedziałaby Joemu Lewistonowi, że najlepszym dawcą dla Lucasa byłby teraz jego wuj. Miała nadzieję, że nie będzie musiała tego mówić. Jednak była gotowa posunąć się tak daleko. Musiała.

- Proszę - powtórzyła.

Pielęgniarka zbliżała się. Joe Lewiston ponownie spojrzał na Susan i widocznie dostrzegł jej zdesperowaną minę.

- Jasne, w porządku - powiedział. - Może wejdziemy do domu i zrobimy to w środku?

■ ■ ■

Tia była zdumiona tym, jak szybko wszystko wracało do normy.

Hester dotrzymała słowa. W sprawach zawodowych nie dawała drugiej szansy. Tak więc Tia złożyła wypowiedzenie i obecnie szukała innej pracy. Mike’a i Ilene Goldfarb uwolniono od wszelkich zarzutów związanych z kradzieżą recept. Komisja dyscyplinarna prowadziła pokazowe dochodzenie w tej sprawie, ale nawet nie kazała im tymczasowo zamknąć gabinetu. Plotka głosiła, że znalazł się dobry dawca dla Lucasa Lorimana, ale Mike nie chciał o tym rozmawiać, a Ilene nie nalegała.

Przez kilka pierwszych radosnych dni Tia sądziła, że Adam zmieni swoje życie i będzie słodkim, miłym chłopcem, jakim... no cóż, właściwie nigdy nie był. Takie zmiany nie zachodzą jednak jak za przekręceniem włącznika. Adam był teraz lepszy, bez dwóch zdań. W tym momencie na podjeździe przed domem stał na bramce, a jego ojciec strzelał. Kiedy Mike’owi udawało się strzelić bramkę, wołał „Gol!” i śpiewał triumfalną piosenkę kibiców Rangersów. Te dźwięki były znajome i kojące, lecz kiedyś słyszała także głos Adama. Teraz się nie odzywał. Grał w milczeniu, a w głosie Mike’a słyszała coś dziwnego - mieszaninę radości i desperacji.

Mike wciąż pragnął powrotu tamtego chłopca, ale tamtego chłopca zapewne już nie było. Może i dobrze.

Mo zajechał na podjazd. Zabierał ich na mecz Rangersów, którzy grali z Devils w Newark. Anthony, który uratował im życie razem z Mo, też jechał. Mike myślał, że Anthony uratował mu życie za pierwszym razem, w tym zaułku, ale to Adam powstrzymał napastników - i miał na dowód tego bliznę po cięciu nożem. Coś takiego może wprawić rodzica w euforię - świadomość, że syn ocalił ojca. Mike był bliski łez i zamierzał coś powiedzieć, ale Adam nie chciał słuchać. Ten chłopak nie chwalił się swoją odwagą.

Tak jak jego ojciec.

Tia spojrzała przez okno. Jej dwaj mężczyźni ruszyli do drzwi, żeby się pożegnać. Pomachała do nich i posłała im całusa. Pomachali jej w odpowiedzi. Patrzyła, jak wsiadają do samochodu Mo. Nie odrywała od nich oczu, aż samochód zniknął za zakrętem drogi.

- Jill? - zawołała.

- Jestem na górze, mamo!

Wyinstalowali szpiegowski program z komputera Adama. Można przytaczać rozmaite argumenty. Może gdyby Ron i Betsy uważniej obserwowali Spencera, zdołaliby go ocalić. A może jednak nie. Tak to już jest we wszechświecie, że wydarzeniami rządzi przypadek. Mike i Tia tak bardzo niepokoili się o syna, a w końcu to Jill była bliższa śmierci. Udziałem Jill stało się traumatyczne przeżycie - to ona musiała zastrzelić człowieka. Dlaczego?

Przypadkowość. Przypadkiem znalazła się w niewłaściwym miejscu w niewłaściwym czasie.

Możesz szpiegować, ale nie zdołasz wszystkiego przewidzieć. Adam mógł sam znaleźć wyjście z sytuacji. Mógł nagrać szantażystów, a wtedy Mike nie zostałby napadnięty i pobity. Ten stuknięty Carson nie próbowałby ich zabić. Adam nie zastanawiałby się, czy rodzice nadal mu ufają.

Tak już jest z zaufaniem. Można naruszyć je z poważnych powodów, jednak pozostanie naruszone.

Czego więc nauczyła się Tia jako matka? Starasz się jak najlepiej. To wszystko. Masz najlepsze intencje. Pokazujesz im, że są kochani, lecz w życiu jest zbyt wiele przypadku, aby zrobić coś więcej. Nie zdołasz go kontrolować. Mike miał znajomego, byłego koszykarza, który lubił cytować przysłowia. Jego ulubionym było: „Człowiek strzela, pan Bóg kule nosi”. Do Tii nigdy to nie przemawiało. Uważała to za wymówkę, żeby się nie wysilać, bo Bóg i tak jakoś ci przeszkodzi. Nie o to jednak chodziło. Raczej o zrozumienie, że możesz dać z siebie wszystko, lecz nie myśl, że panujesz nad wszystkim.

A może to było jeszcze bardziej skomplikowane?

Można by się spierać, że przecież wścibstwo ich uratowało. Przede wszystkim uświadomiło im, że Adam ma poważne problemy.

Jednak jeszcze ważniejsze było to, że dzięki wścibstwu Jill i Yasmin dowiedziały się o pistolecie Guya Novaka, a gdyby nie ta broń, zginęliby wszyscy czworo.

Ironia losu. Guy Novak trzyma w domu naładowaną broń i to, zamiast doprowadzić do jakiegoś nieszczęścia, ratuje wszystkim życie.

Pokręciła głową na samą myśl o tym i otworzyła drzwi lodówki. Kończyły im się zapasy.

- Jill?

- Co?

Tia wzięła kluczyki i portfel. Rozejrzała się za swoim telefonem komórkowym.

Jej córka zadziwiająco łatwo otrząsnęła się z szoku. Lekarze ostrzegali, że może wystąpić opóźniona reakcja, ale zapewne zdawała sobie sprawę, że to, co zrobiła, było właściwe, konieczne, a nawet bohaterskie. Jill nie była już dzieckiem.

Gdzie Tia położyła komórkę?

Była pewna, że zostawiła ją na szafce w kuchni. O, tutaj. Jakieś dziesięć minut temu.

Ta prosta myśl wywróciła wszystko do góry nogami.

Tia zesztywniała. Pod wpływem ulgi wywołanej tym, że uszli z życiem, pozostawili kilka pytań bez odpowiedzi. Jednak nagle, patrząc na miejsce, gdzie z pewnością zostawiła swoją komórkę, przypomniała sobie o tych kilku niewyjaśnionych kwestiach.

Ten pierwszy e-mail, od którego wszystko się zaczęło, o prywatce w domu DJ Huffa. Nie było żadnej prywatki. Adam nawet nie przeczytał tej wiadomości.

Kto więc ją wysłał?

Nie...

Wciąż szukając komórki, Tia podniosła słuchawkę stacjonarnego telefonu i zadzwoniła. Guy Novak odebrał po trzecim sygnale.

- Cześć, Tia, jak się masz?

- Powiedziałeś policji, że wysłałeś ten film.

- Co?

- Ten, na którym Marianne uprawia seks z panem Lewis-tonem. Powiedziałeś, że go wysłałeś. Żeby się zemścić.

- I co z tego?

- Ty nic o tym nie wiedziałeś, prawda, Guy?

Cisza.

- Guy?

- Zostaw to, Tia

Rozłączył się.

Po cichu weszła po schodach. Jill była w swoim pokoju. Tia nie chciała, żeby córka ją usłyszała. Wszystkie kawałki układanki znalazły się na swoich miejscach. Tia zastanawiała się nad tym, nad tymi dwoma okropnymi zdarzeniami - morderczą misją Nasha, zniknięciem Adama. Ktoś zażartował, że nieszczęścia chodzą trójkami i trzeba uważać. Jednak Tia jakoś tego nie akceptowała.

E-mail o prywatce u Huffów.

Broń w szufladzie Guya Novaka.

Ten demaskatorski film wysłany na internetowy adres Dolly Lewiston.

Co łączyło te fakty?

Tia weszła do pokoju.

- Co robisz? - zapytała.

Jill podskoczyła na dźwięk głosu matki.

- Och, cześć. Gram w Brickbreakera.

- Nie.

- Co?

Żartowali z tego, ona i Mike. Jill była wścibska. Jill lubiła szpiegować.

- Ja tylko gram.

Jednak nie tylko. Teraz Tia to zrozumiała. Jill nie pożyczała jej komórki tylko po to, żeby sobie pograć. Robiła to, by sprawdzać wiadomości przychodzące do Tii. Jill nie korzystała z komputera w ich pokoju dlatego, że był nowszy i lepiej działał. Robiła to, by wiedzieć, co się dzieje. Jill nienawidziła być traktowana jak dziecko. Dlatego szpiegowała. Ona i jej przyjaciółka Yasmin.

Niewinne dziecięce sprawy, tak?

- Wiedziałaś, że monitorujemy komputer Adama, prawda?

- Co?

- Brett powiedział, że ktoś, kto wysłał ten e-mail, zrobił to z naszego domu. Wysłał, przeczytał pocztę Adama, którego nie było w domu, a potem skasował tę wiadomość. Nie miałam pojęcia, kto chciałby i mógłby to zrobić. To byłaś ty, Jill. Dlaczego?

Jill pokręciła głową. Jednak w końcu matka o wszystkim się dowie.

- Jill?

- Nie chciałam, żeby tak się stało.

- Wiem. Mów.

- Niszczyliście raporty, ale... no wiesz, po co nagle wstawiliście niszczarkę do waszej sypialni? Słyszałam, jak szepczecie o tym po nocach. Nawet zaznaczyłaś w swoim komputerze stronę E-SpyRight.

- Zatem wiedziałaś, że monitorowaliśmy komputer Adama?

- Oczywiście.

- To po co wysłałaś ten e-mail?

- Ponieważ wiedziałam, że go przeczytacie.

- Nie rozumiem. Dlaczego chciałaś, żebyśmy dowiedzieli się o prywatce, której tak naprawdę nie było?

- Wiedziałam, co chce zrobić Adam. Uważałam, że to zbyt niebezpieczne. Chciałam go powstrzymać, ale nie mogłam powiedzieć wam prawdy o klubie Jaguar i tym wszystkim. Nie chciałam narobić mu kłopotów.

Tia skinęła głową.

- Dlatego wymyśliłaś tę prywatkę.

- Tak. Napisałam, że będą balangowali.

- Sądziłaś, że każemy mu zostać w domu.

- Właśnie. Byłby bezpieczny. Jednak Adam uciekł. Nie przypuszczałam, że to zrobi. Narozrabiałam. Nie rozumiesz? To wszystko moja wina.

- To nie twoja wina.

Jill zaczęła płakać.

- Wszyscy traktują nas jak dzieci. Dlatego Yasmin i ja szpiegujemy. To jak gra. Dorośli ukrywają różne rzeczy, a my je odkrywamy. A potem pan Lewiston powiedział tę okropną rzecz o Yasmin. To wszystko zmieniło. Inne dzieciaki były takie okrutne. Z początku Yasmin tylko bardzo się smuciła, ale potem, sama nie wiem, jakby oszalała. Widzisz, jej matka zawsze była bezużyteczna, i przypuszczalnie uznała, że w ten sposób pomoże Yasmin.

- Dlatego... uwiodła pana Lewistona. Czy Marianne powiedziała wam o tym?

- Nie. Jednak Yasmin ją też szpiegowała. Zobaczyłyśmy ten film w jej komórce. Yasmin zapytała o to Marianne, lecz ona powiedziała, że już po wszystkim i pan Lewiston też cierpi.

- Wtedy ty i Yasmin...?

- Nie chciałyśmy zrobić nic złego. Jednak Yasmin miała już dość. Wszystkich dorosłych mówiących nam, co jest dla nas najlepsze. Wszystkich dzieci w szkole drwiących z niej. Drwiących z nas. Dlatego zrobiłyśmy to jeszcze tego samego dnia. Po szkole nie poszłyśmy do jej domu. Najpierw przyszłyśmy tutaj. Wysłałam e-mail o prywatce, żeby skłonić was do działania, a potem Yasmin wysłała ten film, żeby pan Lewiston zapłacił za to, co zrobił.

Tia stała i czekała, aż jakaś rozsądna uwaga przyjdzie jej do głowy. Dzieci nie robią tego, co mówią im rodzice, tylko naśladują ich postępowanie. Tak więc kogo należało winić? Tia nie była pewna.

- Nic więcej nie zrobiłyśmy - powiedziała Jill. - My tylko wysłałyśmy kilka e-maili. To wszystko.

Oto cała prawda.

- Wszystko będzie dobrze - rzekła Tia, powtarzając słowa, które jej mąż mówił ich synowi w pokoju przesłuchań.

Uklękła i wzięła córkę w ramiona. Cokolwiek powstrzymywało łzy Jill, teraz znikło. Przytuliła się do matki i płakała. Tia głaskała jej włosy, mówiła uspokajające słowa i pozwalała szlochać.

Robisz, co możesz, przypominała sobie Tia. Kochasz je najlepiej, jak potrafisz.

- Wszystko będzie dobrze - powtórzyła raz jeszcze.

Tym razem niemal w to uwierzyła.

■ ■ ■

W zimny sobotni ranek - tego dnia, gdy prokurator hrabstwa Essex Paul Copeland żenił się po raz drugi - Cope stanął przed magazynem U-Store-It przy Route 15.

Loren Muse stała przy nim.

- Nie musisz tu być.

- Ślub dopiero za sześć godzin - odparł Cope.

- Ale Lucy...

- Lucy to rozumie.

Cope spojrzał przez ramię na samochód, w którym czekał Neil Cordova. Pietra przed kilkoma godzinami przerwała milczenie. Długo nie chciała mówić, ale Cope wpadł na prosty pomysł: pozwolił porozmawiać z nią Neilowi Cordovie. Po dwóch minutach Pietra, której wspólnik nie żył, a adwokat zawarł ugodę z prokuraturą, załamała się i powiedziała im, gdzie znajdą ciało Reby Cordovy.

- Chcę tu być - powiedział Cope.

Muse powiodła wzrokiem za jego spojrzeniem.

- Jego też nie powinno tu być.

- Obiecałem.

Cope i Neil Cordova często rozmawiali, od kiedy Reba zniknęła. Za kilka minut, jeśli Pietra powiedziała prawdę, będzie łączyło ich jedno straszne przeżycie - śmierć żon. Dziwne, lecz kiedy sprawdzili przeszłość zabójcy, okazało się, że on też miał za sobą to okropne doświadczenie.

- Czy dopuszczasz możliwość, że Pietra kłamała? - spytała Muse, jakby czytając w jego myślach.

- Raczej nie. A ty?

- Również - odparła Muse. - Zatem Nash zabił te dwie kobiety, żeby pomóc szwagrowi. Chciał znaleźć i zniszczyć taśmę będącą dowodem niewierności Lewistona.

- Na to wygląda. Jednak Nash miał przeszłość. Założę się, że jeśli dobrze poszukamy, znajdziemy wiele złego. Sądzę, że kłopoty szwagra były dla niego przede wszystkim pretekstem do pofolgowania swoim złym instynktom. Nie znam się jednak na psychologii i nie interesuje mnie to. Psychologii nie można postawić w stan oskarżenia.

- Torturował ofiary.

- Tak. Teoretycznie po to, żeby się dowiedzieć, kto jeszcze wie o nagraniu.

- Dlatego zabił Rebę Cordova.

- Zgadza się.

Muse potrząsnęła głową.

- A co z jego szwagrem, tym nauczycielem?

- Z Lewistonem? Co z nim?

- Zamierzasz go oskarżyć?

Cope wzruszył ramionami.

- On twierdzi, że tylko zwierzył się z tego Nashowi i nie miał pojęcia, że ten zacznie szaleć.

- Wierzysz mu?

- Pietra to potwierdza, lecz tak czy inaczej jest jeszcze za mało dowodów. - Popatrzył na nią. - Ale od czego mam detektywów?

Dozorca magazynu znalazł właściwy klucz i włożył go do zamka, Drzwi otworzyły się i policjanci weszli do środka.

- Tyle się wydarzyło - powiedziała Muse - a Mariannę Gillespie nawet nie wysłała tego nagrania.

- Wygląda na to, że nie. Tylko groziła, że to zrobi. Sprawdziliśmy. Guy Novak twierdzi, że Marianne powiedziała mu o nagraniu. Zamierzała poprzestać na groźbie, uważając, że to wystarczająca kara. Guy tak nie uważał. Dlatego wysłał nagranie żonie Lewistona.

Muse zmarszczyła brwi.

- Co? - spytał Cope.

- Nic. Chcesz oskarżyć Guya?

- O co? On tylko wysłał e-mail. To nie jest sprzeczne z prawem.

Dwaj policjanci powoli wyszli z magazynu. Zbyt wolno, Cope wiedział, co to oznacza. Jeden z nich napotkał jego spojrzenie i skinął głową.

- Niech to szlag - zaklęła Muse.

Cope odwrócił się i poszedł do Neila Cordovy. Ten spoglądał na niego. Cope patrzył mu w oczy i zbierał siły. Widząc zbliżającego się Cope’a, Neil zaczął kręcić głową. Robił to coraz energiczniej, jakby w ten sposób mógł zanegować rzeczywistość. Cope szedł miarowym krokiem. Neil szykował się na to, wiedział, co nadchodzi, lecz to nigdy nie osłabia ciosu. Nie masz wyboru. Nie możesz dłużej robić uników ani walczyć. Po prostu pozwalasz, by cię zmiażdżyło.

Tak więc kiedy Cope doszedł do niego, Neil Cordova przestał kręcić głową i osunął się na Cope’a. Ze szlochem raz po raz powtarzał imię żony, mówiąc, że to nieprawda, to nie może być prawda, błagając Boga, żeby oddał mu ukochaną. Cope trzymał go w ramionach. Mijały minuty. Trudno powiedzieć ile. Cope stał tam, trzymał go i nic nie mówił.

Godzinę później Cope pojechał do domu. Wziął prysznic, włożył smoking i poszedł z drużbami do ołtarza. Cara, jego siedmioletnia córka, wzbudziła głośne achy i ochy, kiedy szła nawą główną. Sam gubernator prowadził ślubną uroczystość. Wesele było huczne. Muse ślicznie się prezentowała jako druhna. Pogratulowała mu i cmoknęła go w policzek. Cope podziękował jej. Na tym zakończyła się ich rozmowa podczas wesela.

Cały wieczór był jednym barwnym zamętem. Lecz w pewnej chwili Cope na parę minut został sam. Rozluźnił muszkę i rozpiął koszulę pod szyją. Tego dnia przeszedł przez cały cykl, rozpoczynający się od śmierci, a kończący na czymś tak radosnym jak związek dwóch osób. Większość ludzi zapewne znalazłaby w tym jakiś głęboki sens. Cope - nie. Siedział tam i słuchał, jak orkiestra katuje jakiś szybki kawałek Justina Timberlake’a, i patrzył, jak jego goście próbują to tańczyć. Na moment pozwolił sobie odpłynąć w mrok.

Myślał o Neilu Cordovie, o miażdżącym ciosie, o tym, przez co przechodzą teraz on i jego dwie córeczki.

- Tatusiu?

Odwrócił się. To była Cara. Córka wzięła go za rękę i patrzyła na niego. Wiedziała.

- Zatańczysz ze mną? - zapytała.

- Myślałem, że nienawidzisz tańczyć.

- Uwielbiam tę piosenkę. Proszę?

Wstał i poszedł na parkiet. Orkiestra powtarzała ten głupi refren. Cope zaczął tańczyć. Cara odciągnęła jego oblubienicę od grupki weselników i również zaciągnęła ją na parkiet. Tańczyli całą rodziną - Lucy, Cara i Cope. Muzyka wydawała się coraz głośniejsza. Przyjaciele i krewni zaczęli klaskać. Cope tańczył z zapałem i nieudolnie. Obie kobiety jego życia dusiły się ze śmiechu.

Słysząc to, Paul Copeland zaczął tańczyć z jeszcze większym zapałem, wymachując rękami, poruszając biodrami, pocąc się i wirując, aż zapomniał o wszystkim poza tymi dwiema pięknymi buziami i ich cudownym śmiechem.





